[
  {
    "text": "# 国风 郑风"
  },
  {
    "text": "## 缁衣\n\n缁衣之宜兮、敝、予又改为兮。适子之馆兮、还、予授子之粲兮。\n缁衣之好兮、敝、予又改造兮。适子之馆兮、还、予授子之粲兮。\n缁衣之席兮、敝、予又改作兮。适子之馆兮、还、予授子之粲兮。",
    "audio": "1.mp3"
  },
  {
    "text": "## 将仲子\n\n将仲子兮、无逾我里、无折我树杞。岂敢爱之、畏我父母。仲可怀也、父母之言、亦可畏也。\n将仲子兮、无逾我墙、无折我树桑。岂敢爱之、畏我诸兄。仲可怀也、诸兄之言、亦可畏也。\n将仲子兮、无逾我园、无折我树檀。岂敢爱之、畏人之多言。仲可怀也、人之多言、亦可畏也。",
    "audio": "2.mp3"
  },
  {
    "text": "## 叔于田\n\n叔于田、巷无居人。岂无居人、不如叔也、洵美且仁。\n叔于狩、巷无饮酒。岂无饮酒、不如叔也、洵美且好。\n叔适野、巷无服马。岂无服马、不如叔也、洵美且武。",
    "audio": "3.mp3"
  },
  {
    "text": "## 大叔于田\n\n叔于田、乘乘马、执辔如组、两骖如舞。叔在薮、火烈具举。袒裼暴虎、献于公所。将叔无狃、戒其伤女。\n叔于田、乘乘黄、两服上襄、两骖雁行。叔在薮、火烈具扬。叔善射忌、又良御忌、抑磬控忌、抑纵送忌。\n叔于田、乘乘鸨、两服齐首、两骖如手。叔在薮、火烈具阜。叔马慢忌、叔发罕忌、抑释掤忌、抑鬯弓忌。",
    "audio": "4.mp3"
  },
  {
    "text": "## 清人\n\n清人在彭、驷介旁旁、二矛重英、河上乎翱翔。\n清人在消、驷介麃麃、二矛重乔、河上乎逍遥。\n清人在轴、驷介陶陶、左旋右抽、中军作好。",
    "audio": "5.mp3"
  },
  {
    "text": "## 羔裘\n\n羔裘如濡、洵直且侯。彼其之子、舍命不渝。\n羔裘豹饰、孔武有力。彼其之子、邦之司直。\n羔裘晏兮、三英粲兮。彼其之子、邦之彦兮。",
    "audio": "6.mp3"
  },
  {
    "text": "## 遵大路\n\n遵大路兮、掺执子之袪兮。无我恶兮、不寁故也。\n遵大路兮、掺执子之手兮。无我魗兮、不寁好也。",
    "audio": "7.mp3"
  },
  {
    "text": "## 女曰鸡鸣\n\n女曰鸡鸣、士曰昧旦。子兴视夜、明星有烂。将翱将翔、弋凫与雁。\n弋言加之、与子宜之。宜言饮酒、与子偕老。琴瑟在御、莫不静好。\n知子之来之、杂佩以赠之。知子之顺之、杂佩以问之。知子之好之、杂佩以报之。",
    "audio": "8.mp3"
  },
  {
    "text": "## 有女同车\n\n有女同车、颜如舜华。将翱将翔、佩玉琼琚。彼美孟姜、洵美且都。\n有女同行、颜如舜英。将翱将翔、佩玉将将。彼美孟姜、德音不忘。",
    "audio": "9.mp3"
  },
  {
    "text": "## 山有扶苏\n\n山有扶苏、隰有荷华。不见子都、乃见狂且。\n山有桥松、隰有游龙。不见子充、乃见狡童。",
    "audio": "10.mp3"
  },
  {
    "text": "## 蘀兮\n\n蘀兮蘀兮、风其吹女。叔兮伯兮、倡予和女。\n蘀兮蘀兮、风其漂女。叔兮伯兮、倡予要女。",
    "audio": "11.mp3"
  },
  {
    "text": "## 狡童\n\n彼狡童兮、不与我言兮。维子之故、使我不能餐兮。\n彼狡童兮、不与我食兮。维子之故、使我不能息兮。",
    "audio": "12.mp3"
  },
  {
    "text": "## 褰裳\n\n子惠思我、褰裳涉溱。子不我思、岂无他人。狂童之狂也且。\n子惠思我、褰裳涉洧。子不我思、岂无他士。狂童之狂也且。",
    "audio": "13.mp3"
  },
  {
    "text": "## 丰\n\n子之丰兮、俟我乎巷兮。悔予不送兮。\n子之昌兮、俟我乎堂兮。悔予不将兮。\n衣锦褧衣、裳锦褧裳。叔兮伯兮、驾予与行。\n裳锦褧裳、衣锦褧衣。叔兮伯兮、驾予与归。",
    "audio": "14.mp3"
  },
  {
    "text": "## 东门之墠\n\n东门之墠、茹藘在阪。其室则迩、其人甚远。\n东门之栗、有践家室。岂不尔思、子不我即。",
    "audio": "15.mp3"
  },
  {
    "text": "## 风雨\n\n风雨凄凄、鸡鸣喈喈。既见君子、云胡不夷。\n风雨潇潇、鸡鸣胶胶。既见君子、云胡不瘳。\n风雨如晦、鸡鸣不已。既见君子、云胡不喜。",
    "audio": "16.mp3"
  },
  {
    "text": "## 子衿\n\n青青子衿、悠悠我心。纵我不往、子宁不嗣音。\n青青子佩、悠悠我思。纵我不往、子宁不来。\n挑兮达兮、在城阙兮。一日不见、如三月兮。",
    "audio": "17.mp3"
  },
  {
    "text": "## 扬之水\n\n扬之水、不流束楚。终鲜兄弟、维予与女。无信人之言、人实迋女。\n扬之水、不流束薪。终鲜兄弟、维予二人。无信人之言、人实不信。",
    "audio": "18.mp3"
  },
  {
    "text": "## 出其东门\n\n出其东门、有女如云。虽则如云、匪我思存。缟衣綦巾、聊乐我员。\n出其闉闍、有女如荼。虽则如荼、匪我思且。缟衣茹藘、聊可与娱。",
    "audio": "19.mp3"
  },
  {
    "text": "## 野有蔓草\n\n野有蔓草、零露漙兮。有美一人、清扬婉兮。邂逅相遇、适我愿兮。\n野有蔓草、零露瀼瀼。有美一人、婉如清扬。邂逅相遇、与子偕臧。",
    "audio": "20.mp3"
  },
  {
    "text": "## 溱洧\n\n溱与洧、方涣涣兮。士与女、方秉蕑兮。女曰观乎。士曰既且。且往观乎。洧之外、洵吁且乐。维士与女、伊其相谑、赠之以勺药。\n溱与洧、浏其清矣。士与女、殷其盈兮。女曰观乎。士曰既且。且往观乎。洧之外、洵吁且乐。维士与女、伊其将谑、赠之以勺药。\n\n",
    "audio": "21.mp3"
  }
]