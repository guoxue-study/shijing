[
  {
    "text": "# 国风 王风"
  },
  {
    "text": "## 黍离\n\n彼黍离离、彼稷之苗。行迈靡靡、中心摇摇。知我者、谓我心忧、不知我者、谓我何求。悠悠苍天、此何人哉。\n彼黍离离、彼稷之穗。行迈靡靡、中心如醉。知我者、谓我心忧、不知我者、谓我何求。悠悠苍天、此何人哉。\n彼黍离离、彼稷之实。行迈靡靡、中心如噎。知我者、谓我心忧、不知我者、谓我何求。悠悠苍天、此何人哉。",
    "audio": "1.mp3"
  },
  {
    "text": "## 君子于役\n\n君子于役、不知其期、曷至哉。鸡栖于埘、日之夕矣、羊牛下来。君子于役、如之何勿思。\n君子于役、不日不月、曷其有佸。鸡栖于桀、日之夕矣、羊牛下括。君子于役、苟无饥渴。",
    "audio": "2.mp3"
  },
  {
    "text": "## 君子阳阳\n\n君子阳阳、左执簧、右招我由房。其乐只且。\n君子陶陶、左执翿、右招我由敖。其乐只且。",
    "audio": "3.mp3"
  },
  {
    "text": "## 扬之水\n\n扬之水、不流束薪。彼其之子、不与我戍申。怀哉怀哉、曷月予还归哉。\n扬之水、不流束楚。彼其之子、不与我戍甫。怀哉怀哉、曷月予还归哉。\n扬之水、不流束蒲。彼其之子、不与我戍许。怀哉怀哉、曷月予还归哉。",
    "audio": "4.mp3"
  },
  {
    "text": "## 中谷有蓷\n\n中谷有蓷、暵其乾矣。有女仳离、嘅其叹矣。嘅其叹矣、遇人之艰难矣。\n中谷有蓷、暵其修矣。有女仳离、条其歗矣。条其歗矣、遇人之不淑矣。\n中谷有蓷、暵其湿矣。有女仳离、啜其泣矣。啜其泣矣、何嗟及矣。",
    "audio": "5.mp3"
  },
  {
    "text": "## 兔爰\n\n有兔爰爰、雉离于罗。我生之初、尚无为。我生之后、逢此百罹。尚寐无吪。\n有兔爰爰、雉离于罦。我生之初、尚无造。我生之后、逢此百忧。尚寐无觉。\n有兔爰爰、雉离于罿。我生之初、尚无庸。我生之后、逢此百凶。尚寐无聪。",
    "audio": "6.mp3"
  },
  {
    "text": "## 葛藟\n\n緜緜葛藟、在河之浒。终远兄弟、谓他人父。谓他人父、亦莫我顾。\n緜緜葛藟、在河之涘。终远兄弟、谓他人母。谓他人母、亦莫我有。\n緜緜葛藟、在河之漘。终远兄弟、谓他人昆。谓他人昆、亦莫我闻。",
    "audio": "7.mp3"
  },
  {
    "text": "## 采葛\n\n彼采葛兮。一日不见、如三月兮。\n彼采萧兮。一日不见、如三秋兮。\n彼采艾兮。一日不见、如三岁兮。",
    "audio": "8.mp3"
  },
  {
    "text": "## 大车\n\n大车槛槛、毳衣如菼。岂不尔思、畏子不敢。\n大车啍啍、毳衣如璊。岂不尔思、畏子不奔。\n谷则异室、死则同穴。谓予不信、有如皦日。",
    "audio": "9.mp3"
  },
  {
    "text": "## 丘中有麻\n\n丘中有麻、彼留子嗟。彼留子嗟、将其来施施。\n丘中有麦、彼留子国。彼留子国、将其来食。\n丘中有李、彼留之子。彼留之子、贻我佩玖。\n\n",
    "audio": "10.mp3"
  }
]