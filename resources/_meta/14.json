[
  {
    "text": "# 国风 曹风"
  },
  {
    "text": "## 蜉蝣\n\n蜉蝣之羽、衣裳楚楚。心之忧矣、于我归处。\n蜉蝣之翼、采采衣服。心之忧矣、于我归息。\n蜉蝣掘阅、麻衣如雪。心之忧矣、于我归说。",
    "audio": "1.mp3"
  },
  {
    "text": "## 候人\n\n彼候人兮、何戈与祋。彼其之子、三百赤芾。\n维鹈在梁、不濡其翼。彼其之子、不称其服。\n维鹈在梁、不濡其咮。彼其之子、不遂其媾。\n荟兮蔚兮、南山朝跻。婉兮娈兮、季女斯饥。",
    "audio": "2.mp3"
  },
  {
    "text": "## 鳲鸠\n\n鳲鸠在桑、其子七兮。淑人君子、其仪一兮。其仪一兮、心如结兮。\n鳲鸠在桑、其子在梅。淑人君子、其带伊丝。其带伊丝、其弁伊骐。\n鳲鸠在桑、其子在棘。淑人君子、其仪不忒。其仪不忒、正是四国。\n鳲鸠在桑、其子在榛。淑人君子、正是国人。正是国人、胡不万年。",
    "audio": "3.mp3"
  },
  {
    "text": "## 下泉\n\n冽彼下泉、浸彼苞稂。忾我寤叹、念彼周京。\n冽彼下泉、浸彼苞萧。忾我寤叹、念彼京周。\n冽彼下泉、浸彼苞蓍。忾无寤叹、念彼京师。\n芃芃黍苗、阴雨膏之。四国有王、郇伯劳之。\n\n",
    "audio": "4.mp3"
  }
]