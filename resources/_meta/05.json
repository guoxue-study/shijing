[
  {
    "text": "# 国风 卫风"
  },
  {
    "text": "## 淇奥\n\n瞻彼淇奥、绿竹猗猗。有匪君子、如切如磋、如琢如磨。瑟兮僩兮、赫兮咺兮。有匪君子、终不可谖兮。\n瞻彼淇奥、绿竹青青。有匪君子、充耳琇莹、会弁如星。瑟兮僩兮、赫兮咺兮。有匪君子、终不可谖兮。\n瞻彼淇奥、绿竹如箦。有匪君子、如金如锡、如圭如璧。宽兮绰兮、猗重较兮。善戏谑兮、不为虐兮。",
    "audio": "1.mp3"
  },
  {
    "text": "## 考盘\n\n考盘在㵎、硕人之宽。独寐寤言、永矢弗谖。\n考盘在阿、硕人之薖。独寐寤歌、永矢弗过。\n考盘在陆、硕人之轴。独寐寤宿、永矢弗告。",
    "audio": "2.mp3"
  },
  {
    "text": "## 硕人\n\n硕人其颀、衣锦褧衣。齐侯之子、卫侯之妻、东宫之妹、邢侯之姨、谭公维私。\n手如柔荑。肤如凝脂。领如蝤蛴。齿如瓠犀。螓首蛾眉。巧笑倩兮。美目盼兮。\n硕人敖敖、说于农郊。四牡有骄、朱幩镳镳、翟茀以朝。大夫夙退、无使君劳。\n河水洋洋、北流活活。施罛濊濊、鳝鲔发发、葭菼揭揭。庶姜孽孽、庶士有朅。",
    "audio": "3.mp3"
  },
  {
    "text": "## 氓\n\n氓之蚩蚩、抱布贸丝。匪来贸丝、来即我谋。送子涉淇、至于顿丘。匪我愆期、子无良媒。将子无怒、秋以为期。\n乘彼垝垣、以望复关。不见复关、泣涕涟涟。既见复关、载笑载言。尔卜尔筮、体无咎言。以尔车来、以我贿迁。\n桑之未落、其叶沃若。于嗟鸠兮、无食桑葚。于嗟女兮、无与士耽。士之耽兮、犹可说也、女之耽兮、 不可说也。\n桑之落矣、其黄而陨。自我徂尔、三岁食贫。淇水汤汤、渐车帷裳。女也不爽、士贰其行。士也罔极、二三其德。\n三岁为妇、靡室劳矣。夙兴夜寐、靡有朝矣。言既遂矣、至于暴矣。兄弟不知、咥其笑矣。静言思之、躬自悼矣。\n及尔偕老、老使我怨。淇则有岸、隰则有泮。总角之宴、言笑晏晏。信誓旦旦、不思其反。反是不思、亦已焉哉。",
    "audio": "4.mp3"
  },
  {
    "text": "## 竹竿\n\n籊籊竹竿、以钓于淇。岂不尔思、远莫致之。\n泉源在左、淇水在右。女子有行、远兄弟父母。\n淇水在右、泉源在左。巧笑之瑳、佩玉之傩。\n淇水滺滺、桧楫松舟。驾言出游、以写我忧。",
    "audio": "5.mp3"
  },
  {
    "text": "## 芄兰\n\n芄兰之支、童子佩觿。虽则佩觿、能不我知。容兮遂兮、垂带悸兮。\n芄兰之叶、童子佩韘。虽则佩韘、能不我甲。容兮遂兮、垂带悸兮。",
    "audio": "6.mp3"
  },
  {
    "text": "## 河广\n\n谁谓河广、一苇杭之。谁谓宋远、跂予望之。\n谁谓河广、曾不容刀。谁谓宋远、曾不崇朝。",
    "audio": "7.mp3"
  },
  {
    "text": "## 伯兮\n\n伯兮朅兮、邦之桀兮。伯也执殳、为王前驱。\n自伯之东、首如飞蓬。岂无膏沐、谁适为容。\n其雨其雨、杲杲出日。愿言思伯、甘心首疾。\n焉得谖草、言树之背。愿言思伯、使我心痗。",
    "audio": "8.mp3"
  },
  {
    "text": "## 有狐\n\n有狐绥绥、在彼淇梁。心之忧矣、之子无裳。\n有狐绥绥、在彼淇厉。心之忧矣、之子无带。\n有狐绥绥、在彼淇侧。心之忧矣、之子无服。",
    "audio": "9.mp3"
  },
  {
    "text": "## 木瓜\n\n投我以木瓜、报之以琼琚。匪报也、永以为好也。\n投我以木桃、报之以琼瑶。匪报也、永以为好也。\n投我以木李、报之以琼玖。匪报也、永以为好也。\n\n",
    "audio": "10.mp3"
  }
]