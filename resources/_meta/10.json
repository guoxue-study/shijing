[
  {
    "text": "# 国风 唐风"
  },
  {
    "text": "## 蟋蟀\n\n蟋蟀在堂、岁聿其莫。今我不乐、日月其除。无已大康、职思其居。好乐无荒、良士瞿瞿。\n蟋蟀在堂、岁聿其逝。今我不乐、日月其迈。无已大康、职思其外。好乐无荒、良士蹶蹶。\n蟋蟀在堂、役车其休。今我不乐、日月其慆。无已大康、职思其忧。好乐无荒、良士休休。",
    "audio": "1.mp3"
  },
  {
    "text": "## 山有枢\n\n山有枢、隰有榆。子有衣裳、弗曳弗娄。子有车马、弗驰弗驱。宛其死矣、他人是愉。\n山有栲、隰有杻。子有廷内、弗洒弗埽。子有钟鼓、弗鼓弗考。宛其死矣、他人是保。\n山有漆、隰有栗。子有酒食、何不日鼓瑟。且以喜乐、且以永日。宛其死矣、他人入室。",
    "audio": "2.mp3"
  },
  {
    "text": "## 扬之水\n\n扬之水、白石凿凿。素衣朱襮、从子于沃。既见君子、云何不乐。\n扬之水、白石皓皓。素衣朱绣、从子于鹄。既见君子、云何其忧。\n扬之水、白石粼粼。我闻有命、不敢以告人。",
    "audio": "3.mp3"
  },
  {
    "text": "## 椒聊\n\n椒聊之实、蕃衍盈升。彼其之子、硕大无朋。椒聊且、远条且。\n椒聊之实、蕃衍盈掬。彼其之子、硕大且笃。椒聊且、远条且。",
    "audio": "4.mp3"
  },
  {
    "text": "## 绸缪\n\n绸缪束薪、三星在天。今夕何夕、见此良人。子兮子兮、如此良人何。\n绸缪束刍、三星在隅。今夕何夕、见此邂逅。子兮子兮、如此邂逅何。\n绸缪束楚、三星在户。今夕何夕、见此粲者。子兮子兮、如此粲者何。",
    "audio": "5.mp3"
  },
  {
    "text": "## 杕杜\n\n有杕之杜、其叶湑湑。独行踽踽。岂无他人、不如我同父。嗟行之人、胡不比焉。人无兄弟、胡不佽焉。\n有杕之杜、其叶菁菁。独行睘睘。岂无他人、不如我同姓。嗟行之人、胡不比焉。人无兄弟、胡不佽焉。",
    "audio": "6.mp3"
  },
  {
    "text": "## 羔裘\n\n羔裘豹袪、自我人居居。岂无他人、维子之故。\n羔裘豹袖、自我人究究。岂无他人、维子之好。",
    "audio": "7.mp3"
  },
  {
    "text": "## 鸨羽\n\n肃肃鸨羽、集于苞栩。王事靡盬、不能蓺稷黍、父母何怙。悠悠苍天、曷其有所。\n肃肃鸨翼、集于苞棘。王事靡盬、不能蓺黍稷、父母何食。悠悠苍天、曷其有极。\n肃肃鸨行、集于苞桑。王事靡盬、不能蓺稻粱、父母何尝。悠悠苍天、曷其有常。",
    "audio": "8.mp3"
  },
  {
    "text": "## 无衣\n\n岂曰无衣七兮、不如子之衣、安且吉兮。\n岂曰无衣六兮、不如子之衣、安且燠兮。",
    "audio": "9.mp3"
  },
  {
    "text": "## 有杕之杜\n\n有杕之杜、生于道左。彼君子兮、噬肯适我。中心好之、曷饮食之。\n有杕之杜、生于道周。彼君子兮、噬肯来游。中心好之、曷饮食之。",
    "audio": "10.mp3"
  },
  {
    "text": "## 葛生\n\n葛生蒙楚、蔹蔓于野。予美亡此、谁与独处。\n葛生蒙棘、蔹蔓于域。予美亡此、谁与独息。\n角枕粲兮、锦衾烂兮。予美亡此、谁与独旦。\n夏之日、冬之夜、百岁之后、归于其居。\n冬之夜、夏之日、百岁之后、归于其室。",
    "audio": "11.mp3"
  },
  {
    "text": "## 采苓\n\n采苓采苓、首阳之巅。人之为言、苟亦无信。舍旃舍旃、苟亦无然。人之为言、胡得焉。\n采苦采苦、首阳之下。人之为言、苟亦无与。舍旃舍旃、苟亦无然。人之为言、胡得焉。\n采葑采葑、首阳之东。人之为言、苟亦无从。舍旃舍旃、苟亦无然。人之为言、胡得焉。\n\n",
    "audio": "12.mp3"
  }
]