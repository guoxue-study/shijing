[
  {
    "text": "# 国风 陈风"
  },
  {
    "text": "## 宛丘\n\n子之汤兮、宛丘之上兮。洵有情兮、而无望兮。\n坎其击鼓、宛丘之下。无冬无夏、值其鹭羽。\n坎其击缶、宛丘之道。无冬无夏、值其鹭翿。",
    "audio": "1.mp3"
  },
  {
    "text": "## 东门之枌\n\n东门之枌、宛丘之栩。子仲之子、婆娑其下。\n谷旦于差、南方之原。不绩其麻、市也婆娑。\n谷旦于逝、越以鬷迈。视尔如荍、贻我握椒。",
    "audio": "2.mp3"
  },
  {
    "text": "## 衡门\n\n衡门之下、可以栖迟。泌之洋洋、可以乐饥。\n岂其食鱼、必河之鲂。岂其取妻、必齐之姜。\n岂其食鱼、必河之鲤。岂其取妻、必宋之子。",
    "audio": "3.mp3"
  },
  {
    "text": "## 东门之池\n\n东门之池、可以沤麻。彼美淑姬、可与晤歌。\n东门之池、可以沤紵。彼美淑姬、可与晤语。\n东门之池、可以沤菅。彼美淑姬、可与晤言。",
    "audio": "4.mp3"
  },
  {
    "text": "## 东门之杨\n\n东门之杨、其叶牂牂。昏以为期、明星煌煌。\n东门之杨、其叶肺肺。昏以为期、明星晢晢。",
    "audio": "5.mp3"
  },
  {
    "text": "## 墓门\n\n墓门有棘、斧以斯之。夫也不良、国人知之。知而不已、谁昔然矣。\n墓门有梅、有鴞萃止。夫也不良、歌以讯之。讯予不顾、颠倒思予。",
    "audio": "6.mp3"
  },
  {
    "text": "## 防有鹊巢\n\n防有鹊巢、邛有旨苕。谁侜予美、心焉忉忉。\n中唐有甓、邛有旨鷊。谁侜予美、心焉惕惕。",
    "audio": "7.mp3"
  },
  {
    "text": "## 月出\n\n月出皎兮、佼人僚兮。舒窈纠兮、劳心悄兮。\n月出皓兮、佼人懰兮。舒懮受兮、劳心慅兮。\n月出照兮、佼人燎兮。舒夭绍兮、劳心惨兮。",
    "audio": "8.mp3"
  },
  {
    "text": "## 株林\n\n胡为乎株林、从夏南。匪适株林、从夏南。\n驾我乘马、说于株野。乘我乘驹、朝食于株。",
    "audio": "9.mp3"
  },
  {
    "text": "## 泽陂\n\n彼泽之陂、有蒲与荷。有美一人、伤如之何。寤寐无为、涕泗滂沱。\n彼泽之陂、有蒲与蕑。有美一人、硕大且卷。寤寐无为、中心悁悁。\n彼泽之陂、有蒲菡萏。有美一人、硕大且俨。寤寐无为、辗转伏枕。\n\n",
    "audio": "10.mp3"
  }
]