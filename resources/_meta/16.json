[
  {
    "text": "# 小雅 鹿鸣之什"
  },
  {
    "text": "## 鹿鸣\n\n呦呦鹿鸣、食野之苹。我有嘉宾、鼓瑟吹笙。吹笙鼓簧、承筐是将。人之好我、示我周行。\n呦呦鹿鸣、食野之蒿。我有嘉宾、德音孔昭。视民不恌、君子是则是效。我有旨酒、嘉宾式燕以敖。\n呦呦鹿鸣、食野之芩。我有嘉宾、鼓瑟鼓琴。鼓瑟鼓琴、和乐且湛。我有旨酒、以嘉乐嘉宾之心。",
    "audio": "1.mp3"
  },
  {
    "text": "## 四牡\n\n四牡騑騑、周道倭迟。岂不怀归、王事靡盬、我心伤悲。\n四牡騑騑、嘽嘽骆马。岂不怀归、王事靡盬、不遑启处。\n翩翩者鵻、载飞载下、集于苞栩。王事靡盬、不遑将父。\n翩翩者鵻、载飞载止、集于苞杞。王事靡盬、不遑将母。\n驾彼四骆、载骤駸駸。岂不怀归、是用作歌、将母来谂。",
    "audio": "2.mp3"
  },
  {
    "text": "## 皇皇者华\n\n皇皇者华、于彼原隰。駪駪征夫、每怀靡及。\n我马维驹、六辔如濡。载驰载驱、周爰咨诹。\n我马维骐、六辔如丝。载驰载驱、周爰咨谋。\n我马维骆、六辔沃若。载驰载驱、周爰咨度。\n我马维駰、六辔既均。载驰载驱、周爰咨询。",
    "audio": "3.mp3"
  },
  {
    "text": "## 常棣\n\n常棣之华、鄂不韡韡。凡今之人、莫如兄弟。\n死丧之威、兄弟孔怀。原隰裒矣、兄弟求矣。\n脊今在原、兄弟急难。每有良朋、况也永叹。\n兄弟阋于墙、外御其务。每有良朋、烝也无戎。\n丧乱既平、既安且宁。虽有兄弟、不如友生。\n傧尔笾豆、饮酒之饫。兄弟既具、和乐且孺。\n妻子好合、如鼓瑟琴。兄弟既翕、和乐且湛。\n宜尔室家、乐尔妻帑。是究是图、亶其然乎。",
    "audio": "4.mp3"
  },
  {
    "text": "## 伐木\n\n伐木丁丁、鸟鸣嘤嘤。出自幽谷、迁于乔木。嘤其鸣矣、求其友声。相彼鸟矣、犹求友声。矧伊人矣、不求友生。神之听之、终和且平。\n伐木许许、酾酒有藇。既有肥羜、以速诸父。宁适不来、微我弗顾。于粲洒扫、陈馈八簋。既有肥牡、以速诸舅。宁适不来、微我有咎。\n伐木于阪、酾酒有衍。笾豆有践、兄弟无远。民之失德、乾糇以愆。有酒湑我、无酒酤我。坎坎鼓我、蹲蹲舞我。迨我暇矣、饮此湑矣。",
    "audio": "5.mp3"
  },
  {
    "text": "## 天保\n\n天保定尔、亦孔之固。俾尔单厚、何福不除。俾尔多益、以莫不庶。\n天保定尔、俾尔戬谷。罄无不宜、受天百禄。降尔遐福、维日不足。\n天保定尔、以莫不兴。如山如阜、如冈如陵。如川之方至、以莫不增。\n吉蠲为饎、是用孝享。禴祠烝尝、于公先王。君曰卜尔、万寿无疆。\n神之吊矣、诒尔多福。民之质矣、日用饮食。群黍百姓、徧为尔德。\n如月之恒、如日之升。如南山之寿、不骞不崩。如松柏之茂、无不尔或承。",
    "audio": "6.mp3"
  },
  {
    "text": "## 采薇\n\n采薇采薇、薇亦作止。曰归曰归、岁亦莫止。靡室靡家、猃狁之故。不遑启居、猃狁之故。\n采薇采薇、薇亦柔止。曰归曰归、心亦忧止。忧心烈烈、载饥载渴。我戍未定、靡使归聘。\n采薇采薇、薇亦刚止。曰归曰归、岁亦阳止。王事靡盬、不遑启处。忧心孔疚、我行不来。\n彼尔维何、维常之华。彼路斯何、君子之车。戎车既驾、四牡业业。岂敢定居、一月三捷。\n驾彼四牡、四牡騤騤。君子所依、小人所腓。四牡翼翼、象弭鱼服。岂不日戒、猃狁孔棘。\n昔我往矣、杨柳依依。今我来思、雨雪霏霏。行道迟迟、载渴载饥。我心伤悲、莫知我哀。",
    "audio": "7.mp3"
  },
  {
    "text": "## 出车\n\n我出我车、于彼牧矣。自天子所、谓我来矣。召彼仆夫、谓之载矣。王事多难、维其棘矣。\n我出我车、于彼郊矣。设此旐矣、建彼旄矣。彼旟旐斯、胡不旆旆。忧心悄悄、仆夫况瘁。\n王命南仲、往城于方。出车彭彭、旗旐央央。天子命我、城彼朔方。赫赫南仲、猃狁于襄。\n昔我往矣、黍稷方华。今我来思、雨雪载涂。王事多难、不遑启居。岂不怀归、畏此简书。\n喓喓草虫、趯趯阜螽。未见君子、忧心忡忡。既见君子、我心则降。赫赫南仲、薄伐西戎。\n春日迟迟、卉木萋萋。仓庚喈喈、采蘩祁祁。执讯获丑、薄言还归。赫赫南仲、猃狁于夷。",
    "audio": "8.mp3"
  },
  {
    "text": "## 杕杜\n\n有杕之杜、有睆其实。王事靡盬、继嗣我日。日月阳止、女心伤止、征夫遑止。\n有杕之杜、其叶萋萋。王事靡盬、我心伤悲。卉木萋止、女心悲止、征夫归止。\n陟彼北山、言采其杞。王事靡盬、忧我父母。檀车幝幝、四牡痯痯、征夫不远。\n匪载匪来、忧心孔疚。期逝不至、而多为恤。卜筮偕止、会言近止、征夫迩止。\n\n",
    "audio": "9.mp3"
  }
]