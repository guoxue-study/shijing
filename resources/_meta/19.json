[
  {
    "text": "# 小雅 祈父之什"
  },
  {
    "text": "## 祈父\n\n祈父、予王之爪牙。胡转予于恤、靡所止居。\n祈父、予王之爪士。胡转予于恤、靡所底止。\n祈父、亶不聪。胡转予于恤、有母之尸饔。",
    "audio": "1.mp3"
  },
  {
    "text": "## 白驹\n\n皎皎白驹、食我场苗。絷之维之、以永今朝。所谓伊人、于焉逍遥。\n皎皎白驹、食我场藿。絷之维之、以永今夕。所谓伊人、于焉嘉客。\n皎皎白驹、贲然来思。尔公尔侯、逸豫无期。慎尔优游、勉尔遁思。\n皎皎白驹、在彼空谷。生刍一束、其人如玉。毋金玉尔音、而有遐心。",
    "audio": "2.mp3"
  },
  {
    "text": "## 黄鸟\n\n黄鸟黄鸟。无集于谷。无啄我粟。此邦之人。不我肯谷。言旋言归。复我邦族。\n黄鸟黄鸟。无集于桑。无啄我粱。此邦之人。不可与明。言旋言归。复我诸兄。\n黄鸟黄鸟。无集于栩。无啄我黍。此邦之人。不可与处。言旋言归。复我诸父。",
    "audio": "3.mp3"
  },
  {
    "text": "## 我行其野\n\n我行其野、蔽芾其樗。昏姻之故、言就尔居。尔不我畜、复我邦家。\n我行其野、言采其蓫。昏姻之故、言就尔宿。尔不我畜、言归思复。\n我行其野、言采其葍。不思旧姻、求尔新特。成不以富、亦祇以异。",
    "audio": "4.mp3"
  },
  {
    "text": "## 斯干\n\n秩秩斯干、幽幽南山。如竹苞矣、如松茂矣。兄及弟矣、式相好矣、无相犹矣。\n似续妣祖、筑室百堵、西南其户。爰居爰处、爰笑爰语。\n约之阁阁、椓之橐橐。风雨攸除、鸟鼠攸去、君子攸芋。\n如跂斯翼、如矢斯棘、如鸟斯革。如翬斯飞、君子攸跻。\n殖殖其庭、有觉其楹、哙哙其正、哕哕其冥、君子攸宁。\n下莞上簟、乃安斯寝。乃寝乃兴、乃占我梦。吉梦维何、维熊维罴、 维虺维蛇。\n大人占之。维熊维罴、男子之祥。维虺维蛇、女子之祥。\n乃生男子、载寝之床、载衣之裳、载弄之璋。其泣喤喤、朱芾斯皇、室家君王。\n乃生女子、载寝之地、载衣之裼、 载弄之瓦。无非无仪、唯酒食是议、无父母诒罹。",
    "audio": "5.mp3"
  },
  {
    "text": "## 无羊\n\n谁谓尔无羊、三百维群。谁谓尔无牛、九十其犉。尔羊来思、其角濈濈。尔牛来思、其耳湿湿。\n或降于阿、或饮于池、或寝或讹。尔牧来思、何蓑何笠、或负其糇。三十维物、尔牲则具。\n尔牧来思、以薪以蒸、以雌以雄。尔羊来思、矜矜兢兢、不骞不崩。麾之以肱、毕来既升。\n牧人乃梦、众维鱼矣、旐维旟矣。大人占之、众维鱼矣、实维丰年。旐维旟矣、室家溱溱。",
    "audio": "6.mp3"
  },
  {
    "text": "## 节南山\n\n节彼南山、维石岩岩。赫赫师尹、民具尔瞻。忧心如惔、不敢戏谈。国既卒斩、何用不监。\n节彼南山、有实其猗。赫赫师尹、不平谓何。天方荐瘥、丧乱弘多。民言无嘉、憯莫惩嗟。\n尹氏大师、维周之氐。秉国之均、四方是维。天子是毗、俾民不迷。不吊昊天、不宜空我师。\n弗躬弗亲、庶民弗信。弗问弗仕、勿罔君子。式夷式已、无小人殆。琐琐姻亚、则无膴仕。\n昊天不佣、降此鞠訩。昊天不惠、降此大戾。君子如届、俾民心阕。君子如夷、恶怒是违。\n不吊昊天、乱靡有定。式月斯生、俾民不宁。忧心如酲、谁秉国成。不自为政、卒劳百姓。\n驾彼四牡、四牡项领。我瞻四方、蹙蹙靡所骋。\n方茂尔恶、相尔矛矣。既夷既怿、如相醻矣。\n昊天不平、我王不宁。不惩其心、覆怨其正。\n家父作诵、以究王訩。式讹尔心、以畜万邦。",
    "audio": "7.mp3"
  },
  {
    "text": "## 正月\n\n正月繁霜、我心忧伤。民之讹言、亦孔之将。念我独兮、忧心京京。哀我小心、癙忧以痒。\n父母生我、胡俾我愈。不自我先、不自我后。好言自口、莠言自口。忧心愈愈、是以有侮。\n忧心惸惸、念我无禄。民之无辜、并其臣仆。哀我人斯、于何从禄。瞻乌爰止、于谁之屋。\n瞻彼中林、侯薪侯蒸。民今方殆、视天梦梦。既克有定、靡人弗胜。有皇上帝、伊谁云憎。\n谓山盖卑、为冈为陵。民之讹言、宁莫之惩。召彼故老、讯之占梦。具曰予圣、谁知乌之雌雄。\n谓天盖高、不敢不局。谓地盖厚、不敢不蹐。维号斯言、有伦有脊。哀今之人、胡为虺蜴。\n瞻彼阪田、有菀其特。天之扤我、如不我克。彼求我则、如不我得。执我仇仇、亦不我力。\n心之忧矣、如或结之。今兹之正、胡然厉矣。燎之方扬、宁或灭之。",
    "audio": "8.mp3"
  },
  {
    "text": "赫赫宗周、褒姒灭之。\n终其永怀、又窘阴雨。其车既载、乃弃尔辅。载输尔载、 将伯助予。\n无弃尔辅、员于尔辐。屡顾尔仆、不输尔载。终逾绝险、曾是不意。\n鱼在于沼、亦匪克乐。潜虽伏矣、亦孔之照。忧心惨惨、念国之为虐。\n彼有旨酒、又有嘉淆。洽比其邻、昏姻孔云。念我独兮、忧心殷殷。\n佌佌彼有屋、蔌蔌方有谷。民今之无禄、天夭是椓。哿矣富人、哀此惸独。",
    "audio": "9.mp3"
  },
  {
    "text": "## 十月之交\n\n十月之交、朔日辛卯。日有食之、亦孔之丑。彼月而微、此日而微。今此下民、亦孔之哀。\n日月告凶、不用其行。四国无政、不用其良。彼月而食、则维其常。此日而食、于何不臧。\n㷸㷸震电、不宁不令。百川沸腾、山冢崒崩。高岸为谷、深谷为陵。哀今之人、胡憯莫惩。\n皇父卿士。番维司徒。家伯维宰。仲允膳夫。棸子内史。蹶维趣马。楀维师氏。艳妻煽方处。\n抑此皇父、岂曰不时。胡为我作、不即我谋。彻我墙屋、田卒污莱。曰予不戕、礼则然矣。\n皇父孔圣、作都于向。择三有事、亶侯多藏。不憖遗一老、俾守我王。择有车马、以居徂向。\n黾勉从事、不敢告劳。无罪无辜、谗口嚣嚣。下民之孽、匪降自天。噂沓背憎、职竞由人。\n悠悠我里、亦孔之痗。四方有羡、我独居忧。民莫不逸、我独不敢休。",
    "audio": "10.mp3"
  },
  {
    "text": "天命不彻、我不敢效我友自逸。",
    "audio": "11.mp3"
  },
  {
    "text": "## 雨无正\n\n浩浩昊天、不骏其德。降丧饥馑、斩伐四国。昊天疾威、弗虑弗图。舍彼有罪、既伏其辜。若此无罪、沦胥以铺。\n周宗既灭、靡所止戾。正大夫离居、莫知我勩。三事大夫、莫肯夙夜。邦君诸侯、莫肯朝夕。庶曰式臧、覆出为恶。\n如何昊天。辟言不信。如彼行迈、则靡所臻。凡百君子、各敬尔身。胡不相畏、不畏于天。\n戎成不退、饥成不遂。曾我暬御、憯憯日瘁。凡百君子、莫肯用讯。听言则答、谮言则退。\n哀哉不能言、匪舌是出、维躬是瘁。哿矣能言、巧言如流、俾躬处休。\n维曰于仕、孔棘且殆。云不可使、得罪于天子。亦云可使、怨及朋友。\n谓尔迁于王都、曰予未有室家。鼠思泣血、无言不疾。昔尔出居、谁从作尔室。\n\n",
    "audio": "12.mp3"
  }
]