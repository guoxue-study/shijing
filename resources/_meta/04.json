[
  {
    "text": "# 国风 墉风"
  },
  {
    "text": "## 柏舟\n\n泛彼柏舟、在彼中河。髧彼两髦、实维我仪。之死矢靡它。母也天只、不谅人只。\n泛彼柏舟、在彼河侧。髧彼两髦、实维我特。之死矢靡慝。母也天只、不谅人只。",
    "audio": "1.mp3"
  },
  {
    "text": "## 墙有茨\n\n墙有茨、不可埽也。中冓之言、不可道也。所可道也、言之丑也。\n墙有茨、不可襄也。中冓之言、不可详也。所可详也、言之长也。\n墙有茨、不可束也。中冓之言、不可读也。所可读也、言之辱也。",
    "audio": "2.mp3"
  },
  {
    "text": "## 君子偕老\n\n君子偕老、副笄六珈。委委佗佗、如山如河、象服是宜。子之不淑、云如之何。\n玼兮玼兮、其之翟也。鬒发如云、不屑髢也。玉之瑱也、象之揥也、扬且之皙也。胡然而天也、胡然而帝也。\n瑳兮瑳兮、其之展也。蒙彼绉絺、是绁袢也。子之清扬、扬且之颜也。展如之人兮、邦之媛也。",
    "audio": "3.mp3"
  },
  {
    "text": "## 桑中\n\n爰采唐矣、沬之乡矣。云谁之思、美孟姜矣。期我乎桑中、要我乎上宫、送我乎淇之上矣。\n爰采麦矣、沬之北矣。云谁之思、美孟弋矣。期我乎桑中、要我乎上宫、送我乎淇之上矣。\n爰采葑矣、沬之东矣。云谁之思、美孟庸矣。期我乎桑中、要我乎上宫、送我乎淇之上矣。",
    "audio": "4.mp3"
  },
  {
    "text": "## 鹑之奔奔\n\n鹑之奔奔、鹊之强强。人之无良、我以为兄。\n鹊之强强、鹑之奔奔。人之无良、我以为君。",
    "audio": "5.mp3"
  },
  {
    "text": "## 定之方中\n\n定之方中、作于楚宫。揆之以日、作于楚室。树之榛栗、椅桐梓漆、爰伐琴瑟。\n升彼虚矣、以望楚矣。望楚与堂、景山与京。降观于桑、卜云其吉、终然允臧。\n灵雨既零、命彼倌人。星言夙驾、说于桑田。匪直也人、秉心塞渊、騋牝三千。",
    "audio": "6.mp3"
  },
  {
    "text": "## 蝃蝀\n\n蝃蝀在东、莫之敢指。女子有行、远父母兄弟。\n朝跻于西、崇朝其雨。女子有行、远兄弟父母。\n乃如之人也、怀昏姻也。大无信也、不知命也。",
    "audio": "7.mp3"
  },
  {
    "text": "## 相鼠\n\n相鼠有皮、人而无仪。人而无仪、不死何为。\n相鼠有齿、人而无止。人而无止、不死何俟。\n相鼠有体、人而无礼。人而无礼、胡不遄死。",
    "audio": "8.mp3"
  },
  {
    "text": "## 干旄\n\n孑孑干旄、在浚之郊。素丝纰之、良马四之。彼姝者子、何以畀之。\n孑孑干旟、在浚之都。素丝组之、良马五之。彼姝者子、何以予之。\n孑孑干旌、在浚之城。素丝祝之、良马六之。彼姝者子、何以告之。",
    "audio": "9.mp3"
  },
  {
    "text": "## 载驰\n\n载驰载驱、归唁卫侯。驱马悠悠、言至于漕。大夫跋涉、我心则忧。\n既不我嘉、不能旋反。视尔不臧、我思不远。既不我嘉、不能旋济。视尔不臧、我思不閟。\n陟彼阿丘、言采其蝱。女子善怀、亦各有行。许人尤之、众穉且狂。\n我行其野、芃芃其麦。控于大邦、谁因谁极。大夫君子、无我有尤。百尔所思、不如我所之。\n\n",
    "audio": "10.mp3"
  }
]