[
  {
    "text": "# 国风 秦风"
  },
  {
    "text": "## 车邻\n\n有车邻邻、有马白颠。未见君子、寺人之令。\n阪有漆、隰有栗。既见君子、并坐鼓瑟。今者不乐、逝者其耋。\n阪有桑、隰有杨。既见君子、并坐鼓簧。今者不乐、逝者其亡。",
    "audio": "1.mp3"
  },
  {
    "text": "## 驷驖\n\n驷驖孔阜、六辔在手。公之媚子、从公于狩。\n奉时辰牡、辰牡孔硕。公曰左之、舍拔则获。\n游于北园、四马既闲。輶车鸾镳、载猃歇骄。",
    "audio": "2.mp3"
  },
  {
    "text": "## 小戎\n\n小戎俴收、五楘梁輈。游环胁驱、阴靷鋈续、文茵畅毂、驾我骐馵。言念君子、温其如玉。在其板屋、乱我心曲。\n四牡孔阜、六辔在手、骐駵是中、騧骊是骖、龙盾之合、鋈以觼軜。言念君子、温其在邑。方何为期、胡然我念之。\n俴驷孔羣、厹矛鋈錞、蒙伐有苑、虎韔镂膺、交韔二弓、竹闭绲縢。言念君子、载寝载兴。厌厌良人、秩秩德音。",
    "audio": "3.mp3"
  },
  {
    "text": "## 蒹葭\n\n蒹葭苍苍、白露为霜。所谓伊人、在水一方。遡洄从之、道阻且长。遡游从之、宛在水中央。\n蒹葭凄凄、白露未晞。所谓伊人、在水之湄。遡洄从之、道阻且跻。遡游从之、宛在水中坻。\n蒹葭采采、白露未已。所谓伊人、在水之涘。遡洄从之、道阻且右。遡游从之、宛在水中沚。",
    "audio": "4.mp3"
  },
  {
    "text": "## 终南\n\n终南何有、有条有梅。君子至止、锦衣狐裘。颜如渥丹、其君也哉。\n终南何有、有纪有堂。君子至止、黻衣绣裳、佩玉将将、寿考不忘。",
    "audio": "5.mp3"
  },
  {
    "text": "## 黄鸟\n\n交交黄鸟、止于棘。谁从穆公、子车奄息。维此奄息、百夫之特。临其穴、惴惴其栗。彼苍者天、歼我良人。如可赎兮、人百其身。\n交交黄鸟、止于桑。谁从穆公、子车仲行。维此仲行、百夫之防。临其穴、惴惴其栗。彼苍者天、歼我良人。如可赎兮、人百其身。\n交交黄鸟、止于楚。谁从穆公、子车针虎。维此针虎、百夫之御。临其穴、惴惴其栗。彼苍者天、歼我良人。如可赎兮、人百其身。",
    "audio": "6.mp3"
  },
  {
    "text": "## 晨风\n\n鴥彼晨风、郁彼北林。未见君子、忧心钦钦。如何如何、忘我实多。\n山有苞栎、隰有六驳。未见君子、忧心靡乐。如何如何、忘我实多。\n山有苞棣、隰有树檖。未见君子、忧心如醉。如何如何、忘我实多。",
    "audio": "7.mp3"
  },
  {
    "text": "## 无衣\n\n岂曰无衣、与子同袍。王于兴师、修我戈矛、与子同仇。\n岂曰无衣、与子同泽。王于兴师、修我矛戟、与子偕作。\n岂曰无衣、与子同裳。王于兴师、修我甲兵、与子偕行。",
    "audio": "8.mp3"
  },
  {
    "text": "## 渭阳\n\n我送舅氏、曰至渭阳。何以赠之、路车乘黄。\n我送舅氏、悠悠我思。何以赠之、琼瑰玉佩。",
    "audio": "9.mp3"
  },
  {
    "text": "## 权舆\n\n于我乎、夏屋渠渠、今也每食无馀。于嗟乎、不承权舆。\n于我乎、每食四簋、今也每食不饱。于嗟乎、不承权舆。\n\n",
    "audio": "10.mp3"
  }
]