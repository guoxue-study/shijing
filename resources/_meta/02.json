[
  {
    "text": "# 国风 召南"
  },
  {
    "text": "## 鹊巢\n\n维鹊有巢、维鸠居之。之子于归、百两御之。\n维鹊有巢、维鸠方之。之子于归、百两将之。\n维鹊有巢、维鸠盈之。之子于归、百两成之。",
    "audio": "1.mp3"
  },
  {
    "text": "## 采蘩\n\n于以采蘩、于沼于沚。于以用之、公侯之事。\n于以采蘩、于㵎之中。于以用之、公侯之宫。\n被之僮僮、夙夜在公。被之祁祁、薄言还归。",
    "audio": "2.mp3"
  },
  {
    "text": "## 草虫\n\n喓喓草虫、趯趯阜螽未见君子、忧心忡忡。亦既见止、亦既觏止、我心则降。\n陟彼南山、言采其蕨。未见君子、忧心惙惙。亦既见止、亦既觏止、我心则说。\n陟彼南山、言采其薇。未见君子、我心伤悲。亦既见止、亦既觏止、我心则夷。",
    "audio": "3.mp3"
  },
  {
    "text": "## 采苹\n\n于以采苹、南㵎之滨。于以采藻、于彼行潦。\n于以盛之、维筐及筥。于以湘之、维锜及釜。\n于以奠之、宗室牖下。谁其尸之、有齐季女。",
    "audio": "4.mp3"
  },
  {
    "text": "## 甘棠\n\n蔽芾甘棠、勿翦勿伐、召伯所茇。\n蔽芾甘棠、勿翦勿败、召伯所憩。\n蔽芾甘棠、勿翦勿拜、召伯所说。",
    "audio": "5.mp3"
  },
  {
    "text": "## 行露\n\n厌浥行露、岂不夙夜、谓行多露。\n谁谓雀无角、何以穿我屋。谁谓女无家、何以速我狱。虽速我狱、室家不足。\n谁谓鼠无牙、何以穿我墉。谁谓女无家、何以速我讼。虽速我讼、亦不女从。",
    "audio": "6.mp3"
  },
  {
    "text": "## 羔羊\n\n羔羊之皮、素丝五紽。退食自公、委蛇委蛇。\n羔羊之革、素丝五緎。委蛇委蛇、自公退食。\n羔羊之缝、素丝五总。委蛇委蛇、退食自公。",
    "audio": "7.mp3"
  },
  {
    "text": "## 殷其靁\n\n殷其靁、在南山之阳。何斯违斯、莫敢或遑。振振君子、归哉归哉。\n殷其靁、在南山之侧。何斯违斯、莫敢遑息。振振君子、归哉归哉。\n殷其靁、在南山之下。何斯违斯、莫或遑处。振振君子、归哉归哉。",
    "audio": "8.mp3"
  },
  {
    "text": "## 摽有梅\n\n摽有梅、其实七兮。求我庶士、迨其吉兮。\n摽有梅、其实三兮。求我庶士、迨其今兮。\n摽有梅、顷筐塈之。求我庶士、迨其谓之。",
    "audio": "9.mp3"
  },
  {
    "text": "## 小星\n\n嘒彼小星、三五在东。肃肃宵征、夙夜在公、寔命不同。\n嘒彼小星、维参与昴。肃肃宵征、抱衾与裯、寔命不犹。",
    "audio": "10.mp3"
  },
  {
    "text": "## 江有汜\n\n江有汜、之子归、不我以。不我以、其后也悔。\n江有渚、之子归、不我与。不我与、其后也处。\n江有沱、之子归、不我过。不我过、其啸也歌。",
    "audio": "11.mp3"
  },
  {
    "text": "## 野有死麕\n\n野有死麕、白茅包之。有女怀春、吉士诱之。\n林有朴樕、野有死鹿。白茅纯束、有女如玉。\n舒而脱脱兮、无感我帨兮、无使尨也吠。",
    "audio": "12.mp3"
  },
  {
    "text": "## 何彼襛矣\n\n何彼襛矣、唐棣之华。曷不肃雝、王姬之车。\n何彼襛矣、华如桃李。平王之孙、齐侯之子。\n其钓维何、维丝伊缗。齐侯之子、平王之孙。",
    "audio": "13.mp3"
  },
  {
    "text": "## 驺虞\n\n彼茁者葭、壹发五豝。于嗟乎驺虞。\n彼茁者蓬、壹发五豵。于嗟乎驺虞。\n\n",
    "audio": "14.mp3"
  }
]