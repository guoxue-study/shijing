[
  {
    "text": "# 小雅 白华之什"
  },
  {
    "text": "## 鱼丽\n\n鱼丽于罶、鱨鲨。君子有酒、旨且多。\n鱼丽于罶、鲂鳢。君子有酒、多且旨。\n鱼丽于罶、鰋鲤。君子有酒、旨且有。\n物其多矣、维其嘉矣。\n物其旨矣、维其偕矣。\n物其有矣、维其时矣。",
    "audio": "1.mp3"
  },
  {
    "text": "## 南有嘉鱼\n\n南有嘉鱼、烝然罩罩。君子有酒、嘉宾式燕以乐。\n南有嘉鱼、烝然汕汕。君子有酒、嘉宾式燕以衎。\n南有樛木、 甘瓠累之。君子有酒、嘉宾式燕绥之。\n翩翩者鵻、烝然来思。君子有酒、嘉宾式燕又思。",
    "audio": "2.mp3"
  },
  {
    "text": "## 南山有台\n\n南山有台、北山有莱。乐只君子、邦家之基。乐只君子、万寿无期。\n南山有桑、北山有杨。乐只君子、邦家之光。乐只君子、万寿无疆。\n南山有杞、北山有李。乐只君子、民之父母。乐只君子、德音不已。\n南山有栲、北山有杻。乐只君子、遐不眉寿。乐只君子、德音是茂。\n南山有枸、北山有楰。乐只君子、遐不黄耇。乐只君子、保艾尔后。",
    "audio": "3.mp3"
  },
  {
    "text": "## 蓼萧\n\n蓼彼萧斯、零露湑兮。既见君子、我心写兮。燕笑语兮、是以有誉处兮。\n蓼彼萧斯、零露瀼瀼。既见君子、为龙为光。其德不爽、寿考不忘。\n蓼彼萧斯、零露泥泥。既见君子、孔燕岂弟。宜兄宜弟、令德寿岂。\n蓼彼萧斯、零露浓浓。既见君子、鞗革冲冲。和鸾雝雝、万福攸同。",
    "audio": "4.mp3"
  },
  {
    "text": "## 湛露\n\n湛湛露斯、匪阳不晞。厌厌夜饮、不醉无归。\n湛湛露斯、在彼丰草。厌厌夜饮、在宗载考。\n湛湛露斯、在彼杞棘。显允君子、莫不令德。\n其桐其椅、其实离离。岂弟君子、莫不令仪。\n\n",
    "audio": "5.mp3"
  }
]