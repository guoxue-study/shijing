[
  {
    "text": "# 大雅 文王之什"
  },
  {
    "text": "## 文王\n\n文王在上、于昭于天。周虽旧邦、其命维新。有周不显、帝命不时。文王陟降、在帝左右。\n亹亹文王、令闻不已。陈锡哉周、侯文王孙子。文王孙子、本支百世。凡周之士、不显亦世。\n世之不显、厥犹翼翼。思皇多士、生此王国。王国克生、维周之桢。济济多士、文王以宁。\n穆穆文王、于缉熙敬止。假哉天命、有商孙子。商之孙子、其丽不亿。上帝既命、侯于周服。\n侯服于周、天命靡常。殷士肤敏、祼将于京。厥作祼将、常服黼冔。王之荩臣、无念尔祖。\n无念尔祖、聿修厥德。永言配命、自求多福。殷之未丧师、克配上帝。宜鉴于殷、骏命不易。\n命之不易、无遏尔躬。宣昭义问、有虞殷自天。上天之载、无声无臭。仪刑文王、万邦作孚。",
    "audio": "1.mp3"
  },
  {
    "text": "## 大明\n\n明明在下、赫赫在上。天难忱斯、不易维王。天位殷适、使不挟四方。\n挚仲氏任、自彼殷商、来嫁于周、曰嫔于京。乃及王季、维德之行。大任有身、生此文王。\n维此文王、小心翼翼。昭事上帝、聿怀多福。厥德不回、以受方国。\n天监在下、有命既集。文王初载、天作之合。在洽之阳、在渭之涘。文王嘉止、大邦有子。\n大邦有子、俔天之妹。文定厥祥、亲迎于渭。造舟为梁、不顾其光。\n有命自天、命此文王。于周于京、缵女维莘。长子维行、笃生武王。保右命尔、燮伐大商。\n殷商之旅、其会如林。矢于牧野、维予侯兴。上帝临女、无贰尔心。\n牧野洋洋、檀车煌煌、驷騵彭彭。维师尚父、时维鹰扬、凉彼武王、肆伐大商。会朝清明。",
    "audio": "2.mp3"
  },
  {
    "text": "## 緜\n\n緜緜瓜瓞。民之初生、自土沮漆。古公亶父、陶复陶穴、未有家室。\n古公亶父、来朝走马。率西水浒、至于岐下。爰及姜女、聿来胥宇。\n周原膴膴、菫茶如饴。爰始爰谋、爰契我龟。曰止曰时、筑室于兹。\n乃慰乃止、乃左乃右、乃疆乃理、乃宣乃亩、自西徂东、周爰执事。\n乃召司空、乃召司徒、俾立室家。其绳则直、缩版以载、作庙翼翼。\n救之陾陾、度之薨薨、筑之登登、削屡冯冯、百堵皆兴、鼛鼓弗胜。\n乃立臯门、臯门有伉。乃立应门、应门将将。乃立冢土、戎丑攸行。\n肆不殄厥愠、亦不陨厥问。柞棫拔矣、行道兑矣。混夷駾矣、维其喙矣。\n虞芮质厥成、文王蹶厥生。予曰有疏附、予曰有先后、予曰有奔奏、予曰有御侮。",
    "audio": "3.mp3"
  },
  {
    "text": "## 棫朴\n\n芃芃棫朴。薪之槱之。济济辟王。左右趣之。\n济济辟王。左右奉璋。奉璋峩峩。髦士攸宜。\n淠彼泾舟。烝徒楫之。周王于迈。六师及之。\n倬彼云汉。为章于天。周王寿考。遐不作人。\n追琢其章。金玉其相。勉勉我王。纲纪四方。",
    "audio": "4.mp3"
  },
  {
    "text": "## 旱麓\n\n瞻彼旱麓、榛楛济济。岂弟君子、于禄岂弟。\n瑟彼玉瓒、黄流在中。其弟君子、福禄攸降。\n鸢飞戾天、鱼跃于渊。岂弟君子、遐不作人。\n清酒既载、騂牡既备。以享以祀、以介景福。\n瑟彼柞棫、民所燎矣。岂弟君子、神所劳矣。\n莫莫葛藟、施于条枚。岂弟君子、求福不回。",
    "audio": "5.mp3"
  },
  {
    "text": "## 思齐\n\n思齐大任、文王之母、思媚周姜、京室之妇。大姒嗣徽音、则百斯男。\n惠于宗公、神罔时怨、神罔时恫。刑于寡妻、至于兄弟、以御于家邦。\n雝雝在宫、肃肃在庙。不显亦临、无射亦保。\n肆戎疾不殄、烈假不瑕。不闻亦式、不谏亦入。\n肆成人有德、小子有造。古之人无斁、誉髦斯士。",
    "audio": "6.mp3"
  },
  {
    "text": "## 皇矣\n\n皇矣上帝、临下有赫。监观四方、求民之莫。维此二国、其政不获。维彼四国、爰究爰度。上帝耆之、憎其式廓。乃眷西顾、止维与宅。\n作之屏之、其灾其翳。修之平之、其灌其栵。启之辟之、其柽其椐。攘之剔之、其檿其柘。帝迁明德、串夷载路。天立厥配、受命既固。\n帝省其山、柞棫斯拔、松柏斯兑。帝作邦作对、自大伯王季。维此王季、因心则友。则友其兄、则笃其庆。载锡之光、受禄无丧、奄有四方。\n维此王季、帝度其心、貊其德音。其德克明、克明克类、克长克君。王此大邦、克顺克比。比于文王、其德靡悔。既受帝祉、施于孙子。\n帝谓文王、无然畔援、无然歆羡、诞先登于岸。密人不恭、敢距大邦、侵阮徂共。王赫斯怒、爰整其旅、以按徂旅、以笃于周祜、以对于天下。",
    "audio": "7.mp3"
  },
  {
    "text": "\n依其在京、侵自阮疆、陟我高冈。无矢我陵、我陵我阿。无饮我泉、我泉我池。度其鲜原、居歧之阳、在渭之将。万邦之方、下民之王。\n帝谓文王、予怀明德、不大声以色、不长夏以革。不识不知、顺帝之则。帝谓文王、询尔仇方、同尔兄弟、以尔钩援、与尔临冲、以伐崇墉。\n临冲闲闲、崇墉言言。执讯连连、攸馘安安。是类是禡、是致是附。四方以无悔。临冲茀茀、崇墉仡仡。是伐是肆、是绝是忽。四方以无拂。",
    "audio": "8.mp3"
  },
  {
    "text": "## 灵台\n\n经始灵台、经之营之。庶民攻之、不日成之。经始勿亟、庶民子来。\n王在灵囿、麀鹿攸伏、麀鹿濯濯、白鸟翯翯。王在灵沼、于牣鱼跃。\n虡业维枞、贲鼓维镛。于论鼓钟、于乐辟廱。\n于论鼓钟、于乐辟廱。鼍鼓逢逢、朦瞍奏公。",
    "audio": "9.mp3"
  },
  {
    "text": "## 下武\n\n下武维周、世有哲王。三后在天、王配于京。\n王配于京、世德作求。永言配命、成王之孚。\n成王之孚、下土之式。永言孝思、孝思维则。\n媚兹一人、应侯顺德。永言孝思、昭哉嗣服。\n昭兹来许、绳其祖武。于万斯年、受天之祜。\n受天之祜、四方来贺。于万斯年、不遐有佐。",
    "audio": "10.mp3"
  },
  {
    "text": "## 文王有声\n\n文王有声、遹骏有声。遹求厥宁、遹观厥成。文王烝哉。\n文王受命、有此武功。既伐于崇、作邑于丰。文王烝哉。\n筑城伊淢、作丰伊匹。匪棘其欲、遹追来孝。王后烝哉。\n王公伊濯、为丰之垣。四方攸同、王后维翰。王后烝哉。\n丰水东注、维禹之绩。四方攸同、皇王维辟。皇王烝哉。\n镐京辟廱。自西自东、自南自北、无思不服。皇王烝哉。\n考卜维王、宅是镐京。维龟正之、武王成之。武王烝哉。\n丰水有芑、武王岂不仕。诒厥孙谋、以燕翼子。武王烝哉。\n\n",
    "audio": "11.mp3"
  }
]