[
  {
    "text": "# 国风 魏风"
  },
  {
    "text": "## 葛屦\n\n纠纠葛屦、可以履霜。掺掺女手、可以缝裳。要之襋之、好人服之。\n好人提提、宛然左辟、佩其象揥。维是褊心、是以为刺。",
    "audio": "1.mp3"
  },
  {
    "text": "## 汾沮洳\n\n彼汾沮洳、言采其莫。彼其之子、美无度。美无度、殊异乎公路。\n彼汾一方、言采其桑。彼其之子、美如英。美如英、殊异乎公行。\n彼汾一曲、言采其藚。彼其之子、美如玉。美如玉、殊异乎公族。",
    "audio": "2.mp3"
  },
  {
    "text": "## 园有桃\n\n园有桃、其实之淆。心之忧矣、我歌且谣。不我知者、谓我士也骄。彼人是哉、子曰何其。心之忧矣、其谁知之。其谁知之、盖亦勿思。\n园有棘、其实之食。心之忧矣、聊以行国。不我知者、谓我士也罔极。彼人是哉、子曰何其。心之忧矣、其谁知之。其谁知之、盖亦勿思。",
    "audio": "3.mp3"
  },
  {
    "text": "## 陟岵\n\n陟彼岵兮、瞻望父兮。父曰嗟、予子行役、夙夜无已。上慎旃哉、犹来无止。\n陟彼屺兮、瞻望母兮。母曰嗟、予季行役、夙夜无寐。上慎旃哉、犹来无弃。\n陟彼冈兮、瞻望兄兮。兄曰嗟、予弟行役、夙夜必偕。上慎旃哉、犹来无死。",
    "audio": "4.mp3"
  },
  {
    "text": "## 十亩之闲\n\n十亩之闲兮、桑者闲闲兮。行与子还兮。\n十亩之外兮、桑者泄泄兮。行与子逝兮。",
    "audio": "5.mp3"
  },
  {
    "text": "## 伐檀\n\n坎坎伐檀兮、置之河之干兮、河水清且涟猗。不稼不穑、胡取禾三百廛兮。不狩不猎、胡瞻尔庭有县貆兮。彼君子兮、不素餐兮。\n坎坎伐辐兮、置之河之侧兮、河水清且直猗。不稼不穑、胡取禾三百亿兮。不狩不猎、胡瞻尔庭有县特兮。彼君子兮、不素食兮。\n坎坎伐轮兮、置之河之漘兮、河水清且沦猗。不稼不穑、胡取禾三百囷兮。不狩不猎、胡瞻尔庭有县鹑兮。彼君子兮、不素飧兮。",
    "audio": "6.mp3"
  },
  {
    "text": "## 硕鼠\n\n硕鼠硕鼠、无食我黍。三岁贯女、莫我肯顾。逝将去女、适彼乐土。乐土乐土、爰得我所。\n硕鼠硕鼠、无食我麦。三岁贯女、莫我肯德。逝将去女、适彼乐国。乐国乐国、爰得我直。\n硕鼠硕鼠、无食我苗。三岁贯女、莫我肯劳。逝将去女、适彼乐郊。乐郊乐郊、谁之永号。\n\n",
    "audio": "7.mp3"
  }
]