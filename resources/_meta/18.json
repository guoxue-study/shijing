[
  {
    "text": "# 小雅 彤弓之什"
  },
  {
    "text": "## 彤弓\n\n彤弓弨兮、受言藏之。我有嘉宾、中心贶之。钟鼓既设、一朝飨之。\n彤弓弨兮、受言载之。我有嘉宾、中心喜之。钟鼓既设、一朝右之。\n彤弓弨兮、受言櫜之。我有嘉宾、中心好之。钟鼓既设、一朝醻之。",
    "audio": "1.mp3"
  },
  {
    "text": "## 菁菁者莪\n\n菁菁者莪、在彼中阿。既见君子、乐且有仪。\n菁菁者莪、在彼中沚。既见君子、我心则喜。\n菁菁者莪、在彼中陵。既见君子、锡我百朋。\n泛泛杨舟、载沉载浮。既见君子、我心则休。",
    "audio": "2.mp3"
  },
  {
    "text": "## 六月\n\n六月栖栖、戎车既饬。四牡騤騤、载是常服。猃狁孔炽、我是用急。王于出征、以匡王国。\n比物四骊、闲之维则。维此六月、既成我服。我服既成、于三十里。王于出征、以佐天子。\n四牡修广、其大有顒。薄伐猃狁、以奏肤公。有严有翼、共武之服。共武之服、以定王国。\n猃狁匪茹、整居焦获。侵镐及方、至于泾阳。织文鸟章、白旆央央。元戎十乘、以先启行。\n戎车既安、如轾如轩。四牡既佶、既佶且闲。薄伐猃狁、至于大原。文武吉甫、万邦为宪。\n吉甫燕喜、既多受祉。来归自镐、我行永久。饮御诸友、炰龞脍鲤。侯谁在矣、张仲孝友。",
    "audio": "3.mp3"
  },
  {
    "text": "## 采芑\n\n薄言采芑、于彼新田、于此灾亩。方叔涖止、其车三千、师干之试。方叔率止、乘其四骐、四骐翼翼。路车有奭、簟笰鱼服、钩膺鞗革。\n薄言采芑、于彼新田、于此中乡。方叔涖止、其车三千、旗旐央央。方叔率止、约軝错衡、八鸾瑲瑲。服其命服、朱芾斯皇、有瑲葱珩。\n鴥彼飞隼、其飞戾天、亦集爰止。方叔涖止、其车三千、师干之试。方叔率止、钲人伐鼓、陈师鞠旅。显允方叔、伐鼓渊渊、振旅阗阗。\n蠢尔蛮荆、大邦为雠。方叔元老、克壮其犹。方叔率止、执讯获丑。戎车嘽嘽、嘽嘽焞焞、如霆如雷。显允方叔、征伐猃狁、蛮荆来威。",
    "audio": "4.mp3"
  },
  {
    "text": "## 车攻\n\n我车既攻、我马既同。四牡庞庞、驾言徂东。\n田车既好、四牡孔阜。东有甫草、驾言行狩。\n之子于苗、选徒嚣嚣。建旐设旄、搏兽于敖。\n驾彼四牡、四牡奕奕。赤芾金舄、会同有绎。\n决拾既佽、弓矢既调。射夫既同、助我举柴。\n四黄既驾、两骖不猗。不失其驰、舍矢如破。\n萧萧马鸣、悠悠旆旌。徒御不惊、大庖不盈。\n之子于征、有闻无声。允矣君子、展也大成。",
    "audio": "5.mp3"
  },
  {
    "text": "## 吉日\n\n吉日维戊、既伯既祷。田车既好、四牡孔阜。升彼大阜、从其群丑。\n吉日庚午、既差我马。兽之所同、麀鹿麌麌。漆沮之从、天子之所。\n瞻彼中原、其祁孔有。儦儦俟俟、或群或友。悉率左右、以燕天子。\n既张我弓、既挟我矢。发彼小豝、殪此大兕。以御宾客、且以酌醴。",
    "audio": "6.mp3"
  },
  {
    "text": "## 鸿雁\n\n鸿雁于飞、肃肃其羽。之子于征、劬劳于野。爰及矜人、哀此鳏寡。\n鸿雁于飞、集于中泽。之子于垣、百堵皆作。虽则劬劳、其究安宅。\n鸿雁于飞、哀鸣嗷嗷。维此哲人、谓我劬劳。维彼愚人、谓我宣骄。",
    "audio": "7.mp3"
  },
  {
    "text": "## 庭燎\n\n夜如何其、夜未央、庭燎之光。君子至止、鸾声将将。\n夜如何其、夜未艾、庭燎晣晣。君子至止、鸾声哕哕。\n夜如何其、夜乡晨、庭燎有辉。君子至止、言观其旗。",
    "audio": "8.mp3"
  },
  {
    "text": "## 沔水\n\n沔彼流谁、朝宗于海。鴥彼飞隼、载飞载止。嗟我兄弟、邦人诸友、莫肯念乱、谁无父母。\n沔彼流水、其流汤汤。鴥彼飞隼、载飞载扬。念彼不迹、载起载行。心之忧矣、不可弭忘。\n鴥彼飞隼、率彼中陵。民之讹言、宁莫之惩。我友敬矣、谗言其兴。",
    "audio": "9.mp3"
  },
  {
    "text": "## 鹤鸣\n\n鹤鸣于九皋、声闻于野。鱼潜在渊、或在于渚。乐彼之园、爰有树檀、其下维蘀。它山之石、可以为错。\n鹤鸣于九皋、声闻于天。鱼在于渚、或潜在渊。乐彼之园、爰有树檀、其下维谷。它山之石、可以攻玉。\n\n",
    "audio": "10.mp3"
  }
]