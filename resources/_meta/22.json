[
  {
    "text": "# 小雅 桑扈之什"
  },
  {
    "text": "## 桑扈\n\n交交桑扈、有莺其羽。君子乐胥、受天之祜。\n交交桑扈、有莺其领。君子乐胥、万邦之屏。\n之屏之翰、百辟为宪。不戢不难、受福不那。\n兕觥其觩、旨酒思柔。彼交匪敖、万福来求。",
    "audio": "1.mp3"
  },
  {
    "text": "## 鸳鸯\n\n鸳鸯于飞、毕之罗之。君子万年、福禄宜之。\n鸳鸯在梁、戢其左翼。君子万年、宜其遐福。\n乘马在厩、摧之秣之。君子万年、福禄艾之。\n乘马在厩、秣之摧之。君子万年、福禄绥之。",
    "audio": "2.mp3"
  },
  {
    "text": "## 頍弁\n\n有頍者弁、实维伊何。尔酒既旨、尔淆既嘉。岂伊异人、兄弟匪他。茑与女萝、施于松柏。未见君子、忧心弈弈。既见君子、庶几说怿。\n有頍者弁、实维何期。尔酒既旨、尔淆既时。岂伊异人、兄弟具来。茑与女萝、施于松上。未见君子、忧心怲怲。既见君子、庶几有臧。\n有頍者弁、实维在首。尔酒既旨、尔淆既阜。岂伊异人、兄弟甥舅。如彼雨雪、先集维霰。死丧无日、无几相见。乐酒今夕、君子维宴。",
    "audio": "3.mp3"
  },
  {
    "text": "## 车舝\n\n间关车之舝兮、思娈季女逝兮。匪饥匪渴、德音来括。虽无好友、式燕且喜。\n依彼平林、有集维鷮。辰彼硕女、令德来教。式燕且誉、好尔无射。\n虽无旨酒、式饮庶几。虽无嘉淆、式食庶几。虽无德与女、式歌且舞。\n陟彼高冈、析其柞薪。析其柞薪、其叶湑兮。鲜我觏尔、我心写兮。\n高山仰止、景行行止。四牡騑騑、六辔如琴。觏尔新昏、以慰我心。",
    "audio": "4.mp3"
  },
  {
    "text": "## 青蝇\n\n营营青蝇、止于樊。岂弟君子、无信谗言。\n营营青蝇、止于棘。谗人罔机、交乱四国。\n营营青蝇、止于榛。谗人罔机、构我二人。",
    "audio": "5.mp3"
  },
  {
    "text": "## 宾之初筵\n\n宾之初筵、左右秩秩。笾豆有楚、淆核维旅。酒既和旨、饮酒孔偕。钟鼓既设、举醻逸逸。大侯既抗、弓矢斯张。射夫既同、献尔发功。发彼有的、以祈尔爵。\n龠舞笙鼓、乐既和奏。烝衎烈祖、以洽百礼。百礼既至、有壬有林。锡尔纯嘏、子孙其湛。其湛曰乐、各奏尔能。宾载手仇、室人入又。酌彼康爵、以奏尔时。\n宾之初筵、温温其恭。其未醉止、威仪反反。曰既醉止、威仪幡幡。舍其坐迁、屡舞仙仙。其未醉止、威仪抑抑。曰既醉止、威仪怭怭。是曰既醉、不知其秩。\n宾既醉止、载号载呶。乱我笾豆、屡舞僛僛。是曰既醉、不知其邮。侧弁之俄、屡舞傞傞。既醉而出、并受其福。醉而不出、是谓伐德。饮酒孔嘉、维其令仪。\n凡此饮酒、或醉或否。既立之监、或佐之史。彼醉不臧、不醉反耻。",
    "audio": "6.mp3"
  },
  {
    "text": "式勿从谓、无俾大怠。匪言勿言、匪由勿语。由醉之言、俾出童羖。三爵不识、矧敢多又。",
    "audio": "7.mp3"
  },
  {
    "text": "## 鱼藻\n\n鱼在在藻、有颁其首。王在在镐、岂乐饮酒。\n鱼在在藻、有莘其尾。王在在镐、饮酒乐岂。\n鱼在在藻、依于其蒲。王在在镐、有那其居。",
    "audio": "8.mp3"
  },
  {
    "text": "## 采菽\n\n采菽采菽、筐之筥之。君子来朝、何锡予之。虽无予之、路车乘马。又何予之、玄衮及黼。\n觱沸槛泉、言采其芹。君子来朝、言观其旗。其旗淠淠、鸾声嘒嘒。载骖载驷、君子所届。\n赤芾在股、邪幅在下。彼交匪纾、天子所予。乐只君子、天子命之。乐只君子、福禄申之。\n维柞之枝、其叶蓬蓬。乐只君子、殿天子之邦。乐只君子、万福攸同。平平左右、亦是率从。\n泛泛杨舟、绋纚维之。乐只君子、天之葵之。乐只君子、福禄膍之。优哉游哉、亦是戾矣。",
    "audio": "9.mp3"
  },
  {
    "text": "## 角弓\n\n騂騂角弓、翩其反矣。兄弟昏姻、无胥远矣。\n尔之远矣、民胥然矣。尔之教矣、民胥效矣。\n此令兄弟、绰绰有裕。不令兄弟、交相为愈。\n民之无良、相怨一方。受爵不让、至于已斯亡。\n老马反为驹、不顾其后。如食宜饫、如酌孔取。\n毋教猱升木、如涂涂附。君子有徽猷、小人与属。\n雨雪瀌瀌、见晛曰消。莫肯下遗、式居娄骄。\n雨雪浮浮、见晛曰流。如蛮如髦、我是用忧。",
    "audio": "10.mp3"
  },
  {
    "text": "## 菀柳\n\n有菀者柳、不尚息焉。上帝甚蹈、无自昵焉。俾予靖之、后予极焉。\n有菀者柳、不尚愒焉。上帝甚蹈、无自瘵焉。俾予靖之、后予迈焉。\n有鸟高飞、亦傅于天。彼人之心、于何其臻。曷予靖之、居以凶矜。\n\n",
    "audio": "11.mp3"
  }
]