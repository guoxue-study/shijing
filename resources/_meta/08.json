[
  {
    "text": "# 国风 齐风"
  },
  {
    "text": "## 鸡鸣\n\n鸡既鸣矣、朝既盈矣。匪鸡则鸣、苍蝇之声。\n东方明矣、朝既昌矣。匪东方则明、月出之光。\n虫飞薨薨、甘与子同梦。会且归矣、无庶予子憎。",
    "audio": "1.mp3"
  },
  {
    "text": "## 还\n\n子之还兮、遭我乎峱之闲兮。并驱从两肩兮、揖我谓我儇兮。\n子之茂兮、遭我乎峱之道兮。并驱从两牡兮、揖我谓我好兮。\n子之昌兮、遭我乎峱之阳兮。并驱从两狼兮、揖我谓我臧兮。",
    "audio": "2.mp3"
  },
  {
    "text": "## 著\n\n俟我于著乎而、充耳以素乎而、尚之以琼华乎而。\n俟我于庭乎而、充耳以青乎而、尚之以琼莹乎而。\n俟我于堂乎而、充耳以黄乎而、尚之以琼英乎而。",
    "audio": "3.mp3"
  },
  {
    "text": "## 东方之日\n\n东方之日兮。彼姝者子、在我室兮。在我室兮、履我即兮。\n东方之月兮。彼姝者子、在我闼兮。在我闼兮、履我发兮。",
    "audio": "4.mp3"
  },
  {
    "text": "## 东方未明\n\n东方未明、颠倒衣裳。颠之倒之、自公召之。\n东方未晞、颠倒裳衣。倒之颠之、自公令之。\n折柳樊圃、狂夫瞿瞿。不能辰夜、不夙则莫。",
    "audio": "5.mp3"
  },
  {
    "text": "## 南山\n\n南山崔崔、雄狐绥绥。鲁道有荡、齐子由归。既曰归止、曷又怀止。\n葛屦五两、冠緌双止。鲁道有荡、齐子庸止。既曰庸止、曷又从止。\n蓺麻如之何、衡从其亩。取妻如之何、必告父母。既曰告止、曷又鞠止。\n析薪如之何、匪斧不克。取妻如之何、匪媒不得。既曰得止、曷又极止。",
    "audio": "6.mp3"
  },
  {
    "text": "## 甫田\n\n无田甫田、维莠骄骄。无思远人、劳心忉忉。\n无田甫田、维莠桀桀。无思远人、劳心怛怛。\n婉兮娈兮、总角丱兮。未几见兮、突而弁兮。",
    "audio": "7.mp3"
  },
  {
    "text": "## 卢令\n\n卢令令、其人美且仁。\n卢重环、其人美且鬈。\n卢重镅、其人美且偲。",
    "audio": "8.mp3"
  },
  {
    "text": "## 敝笱\n\n敝笱在梁、其鱼鲂鳏。齐子归止、其从如云。\n敝笱在梁、其鱼鲂鱮。齐子归止、其从如雨。\n敝笱在梁、其鱼唯唯。齐子归止、其从如水。",
    "audio": "9.mp3"
  },
  {
    "text": "## 载驱\n\n载驱薄薄、簟茀朱鞹。鲁道有荡、齐子发夕。\n四骊济济、垂辔弥弥。鲁道有荡、齐子岂弟。\n汶水汤汤、行人彭彭。鲁道有荡、齐子翱翔。\n汶水滔滔、行人儦儦。鲁道有荡、齐子游遨。",
    "audio": "10.mp3"
  },
  {
    "text": "## 猗嗟\n\n猗嗟昌兮、颀而长兮、抑若扬兮、美目扬兮。巧趋跄兮、射则臧兮。\n猗嗟名兮、美目清兮。仪既成兮。终日射侯、不出正兮。展我甥兮。\n猗嗟娈兮、清扬婉兮。舞则选兮、射则贯兮。四矢反兮、以御乱兮。\n\n",
    "audio": "11.mp3"
  }
]