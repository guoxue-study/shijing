[
  {
    "text": "# 国风 周南"
  },
  {
    "text": "## 关雎\n\n关关雎鸠、在河之洲。窈窕淑女、君子好逑。\n参差荇菜、左右流之。窈窕淑女、寤寐求之。求之不得、寤寐思服。悠哉悠哉、辗转反侧。\n参差荇菜、左右采之。窈窕淑女、琴瑟友之。参差荇菜、左右芼之。窈窕淑女、锺鼓乐之。",
    "audio": "1.mp3"
  },
  {
    "text": "## 葛覃\n\n葛之覃兮、施于中谷。维叶萋萋、黄鸟于飞。集于灌木、其鸣喈喈。\n葛之覃兮、施于中谷。维叶莫莫、是刈是濩。为絺为綌、服之无斁。\n言告师氏、言告言归。薄污我私、薄浣我衣。害浣害否、归宁父母。",
    "audio": "2.mp3"
  },
  {
    "text": "## 卷耳\n\n采采卷耳、不盈顷筐。嗟我怀人、置彼周行。\n陟彼崔嵬、我马虺隤。我姑酌彼金罍、维以不永怀。\n陟彼高冈、我马玄黄。我姑酌彼兕觥、维以不永伤。\n陟彼砠矣、我马瘏矣、我仆痡矣、云何吁矣。",
    "audio": "3.mp3"
  },
  {
    "text": "## 樛木\n\n南有樛木、葛藟累之。乐只君子、福履绥之。\n南有樛木、葛藟荒之。乐只君子、福履将之。\n南有樛木、葛藟萦之。乐只君子、福履成之。",
    "audio": "4.mp3"
  },
  {
    "text": "## 螽斯\n\n螽斯羽、诜诜兮。宜尔子孙、振振兮。\n螽斯羽、薨薨兮。宜尔子孙、绳绳兮。\n螽斯羽、揖揖兮。宜尔子孙、蛰蛰兮。",
    "audio": "5.mp3"
  },
  {
    "text": "## 桃夭\n\n桃之夭夭、灼灼其华。之子于归、宜其室家。\n桃之夭夭、有蕡其实。之子于归、宜其家室。\n桃之夭夭、其叶蓁蓁。之子于归、宜其家人。",
    "audio": "6.mp3"
  },
  {
    "text": "## 兔罝\n\n肃肃兔罝、椓之丁丁。赳赳武夫、公侯干城。\n肃肃兔罝、施于中逵。赳赳武夫、公侯好仇。\n肃肃兔罝、施于中林。赳赳武夫、公侯腹心。",
    "audio": "7.mp3"
  },
  {
    "text": "## 芣苢\n\n采采芣苢、薄言采之。采采芣苢、薄言有之。\n采采芣苢、薄言掇之。采采芣苢、薄言捋之。\n采采芣苢、薄言袺之。采采芣苢、薄言襭之。",
    "audio": "8.mp3"
  },
  {
    "text": "## 汉广\n\n南有乔木、不可休息。汉有游女、不可求思。汉之广矣、不可泳思。江之永矣、不可方思。\n翘翘错薪、言刈其楚。之子于归、言秣其马。汉之广矣、不可泳思。江之永矣、不可方思。\n翘翘错薪、言刈其蒌。之子于归、言秣其驹。汉之广矣、不可泳思。江之永矣、不可方思。",
    "audio": "9.mp3"
  },
  {
    "text": "## 汝坟\n\n遵彼汝坟、伐其条枚。未见君子、惄如调饥。\n遵彼汝坟、伐其条肄。既见君子、不我遐弃。\n鲂鱼赬尾、王室如毁。虽则如毁、父母孔迩。",
    "audio": "10.mp3"
  },
  {
    "text": "## 麟之趾\n\n麟之趾、振振公子。于嗟麟兮。\n麟之定、振振公姓。于嗟麟兮。\n麟之角、振振公族。于嗟麟兮。\n\n",
    "audio": "11.mp3"
  }
]