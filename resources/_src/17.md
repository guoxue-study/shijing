# 小雅 白华之什


## 鱼丽

鱼丽于罶、鱨鲨。君子有酒、旨且多。
鱼丽于罶、鲂鳢。君子有酒、多且旨。
鱼丽于罶、鰋鲤。君子有酒、旨且有。
物其多矣、维其嘉矣。
物其旨矣、维其偕矣。
物其有矣、维其时矣。


## 南有嘉鱼

南有嘉鱼、烝然罩罩。君子有酒、嘉宾式燕以乐。
南有嘉鱼、烝然汕汕。君子有酒、嘉宾式燕以衎。
南有樛木、 甘瓠累之。君子有酒、嘉宾式燕绥之。
翩翩者鵻、烝然来思。君子有酒、嘉宾式燕又思。


## 南山有台

南山有台、北山有莱。乐只君子、邦家之基。乐只君子、万寿无期。
南山有桑、北山有杨。乐只君子、邦家之光。乐只君子、万寿无疆。
南山有杞、北山有李。乐只君子、民之父母。乐只君子、德音不已。
南山有栲、北山有杻。乐只君子、遐不眉寿。乐只君子、德音是茂。
南山有枸、北山有楰。乐只君子、遐不黄耇。乐只君子、保艾尔后。


## 蓼萧

蓼彼萧斯、零露湑兮。既见君子、我心写兮。燕笑语兮、是以有誉处兮。
蓼彼萧斯、零露瀼瀼。既见君子、为龙为光。其德不爽、寿考不忘。
蓼彼萧斯、零露泥泥。既见君子、孔燕岂弟。宜兄宜弟、令德寿岂。
蓼彼萧斯、零露浓浓。既见君子、鞗革冲冲。和鸾雝雝、万福攸同。


## 湛露

湛湛露斯、匪阳不晞。厌厌夜饮、不醉无归。
湛湛露斯、在彼丰草。厌厌夜饮、在宗载考。
湛湛露斯、在彼杞棘。显允君子、莫不令德。
其桐其椅、其实离离。岂弟君子、莫不令仪。

