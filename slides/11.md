---
marp: true
title: 国风 秦风
theme: uncover
paginate: true
---

# 国风 秦风

---

![](assets/audios/11/1.mp3)

## 车邻

有车邻邻、有马白颠。未见君子、寺人之令。
阪有漆、隰有栗。既见君子、并坐鼓瑟。今者不乐、逝者其耋。
阪有桑、隰有杨。既见君子、并坐鼓簧。今者不乐、逝者其亡。

---

![](assets/audios/11/2.mp3)

## 驷驖

驷驖孔阜、六辔在手。公之媚子、从公于狩。
奉时辰牡、辰牡孔硕。公曰左之、舍拔则获。
游于北园、四马既闲。輶车鸾镳、载猃歇骄。

---

![](assets/audios/11/3.mp3)

## 小戎

小戎俴收、五楘梁輈。游环胁驱、阴靷鋈续、文茵畅毂、驾我骐馵。言念君子、温其如玉。在其板屋、乱我心曲。
四牡孔阜、六辔在手、骐駵是中、騧骊是骖、龙盾之合、鋈以觼軜。言念君子、温其在邑。方何为期、胡然我念之。
俴驷孔羣、厹矛鋈錞、蒙伐有苑、虎韔镂膺、交韔二弓、竹闭绲縢。言念君子、载寝载兴。厌厌良人、秩秩德音。

---

![](assets/audios/11/4.mp3)

## 蒹葭

蒹葭苍苍、白露为霜。所谓伊人、在水一方。遡洄从之、道阻且长。遡游从之、宛在水中央。
蒹葭凄凄、白露未晞。所谓伊人、在水之湄。遡洄从之、道阻且跻。遡游从之、宛在水中坻。
蒹葭采采、白露未已。所谓伊人、在水之涘。遡洄从之、道阻且右。遡游从之、宛在水中沚。

---

![](assets/audios/11/5.mp3)

## 终南

终南何有、有条有梅。君子至止、锦衣狐裘。颜如渥丹、其君也哉。
终南何有、有纪有堂。君子至止、黻衣绣裳、佩玉将将、寿考不忘。

---

![](assets/audios/11/6.mp3)

## 黄鸟

交交黄鸟、止于棘。谁从穆公、子车奄息。维此奄息、百夫之特。临其穴、惴惴其栗。彼苍者天、歼我良人。如可赎兮、人百其身。
交交黄鸟、止于桑。谁从穆公、子车仲行。维此仲行、百夫之防。临其穴、惴惴其栗。彼苍者天、歼我良人。如可赎兮、人百其身。
交交黄鸟、止于楚。谁从穆公、子车针虎。维此针虎、百夫之御。临其穴、惴惴其栗。彼苍者天、歼我良人。如可赎兮、人百其身。

---

![](assets/audios/11/7.mp3)

## 晨风

鴥彼晨风、郁彼北林。未见君子、忧心钦钦。如何如何、忘我实多。
山有苞栎、隰有六驳。未见君子、忧心靡乐。如何如何、忘我实多。
山有苞棣、隰有树檖。未见君子、忧心如醉。如何如何、忘我实多。

---

![](assets/audios/11/8.mp3)

## 无衣

岂曰无衣、与子同袍。王于兴师、修我戈矛、与子同仇。
岂曰无衣、与子同泽。王于兴师、修我矛戟、与子偕作。
岂曰无衣、与子同裳。王于兴师、修我甲兵、与子偕行。

---

![](assets/audios/11/9.mp3)

## 渭阳

我送舅氏、曰至渭阳。何以赠之、路车乘黄。
我送舅氏、悠悠我思。何以赠之、琼瑰玉佩。

---

![](assets/audios/11/10.mp3)

## 权舆

于我乎、夏屋渠渠、今也每食无馀。于嗟乎、不承权舆。
于我乎、每食四簋、今也每食不饱。于嗟乎、不承权舆。

