---
marp: true
title: 小雅 都人士之什
theme: uncover
paginate: true
---

# 小雅 都人士之什

---

![](assets/audios/23/1.mp3)

## 都人士

彼都人士、狐裘黄黄。其容不改、出言有章。行归于周、万民所望。
彼都人士、台笠缁撮。彼君子女、绸直如发。我不见兮、我心不说。
彼都人士、充耳琇实。彼君子女、谓之尹吉。我不见兮、我心苑结。
彼都人士、垂带而厉。彼君子女、卷发如虿。我不见兮、言从之迈。
匪伊垂之、带则有馀。匪伊卷之、发则有旟。我不见兮、云何盱矣。

---

![](assets/audios/23/2.mp3)

## 采绿

终朝采绿、不盈一掬。予发曲局、薄言归沐。
终朝采蓝、不盈一襜。五日为期，六日不詹。
之子于狩，言韔其弓。之子于钓，言纶之绳。
其钓维何，维鲂及鱮。维鲂及鱮，薄言观者。

---

![](assets/audios/23/3.mp3)

## 黍苗

芃芃黍苗、阴雨膏之。悠悠南行、召伯劳之。
我任我辇、我车我牛。我行既集、盖云归哉。
我徒我御、我师我旅。我行既集、盖云归处。
肃肃谢功、召伯营之。烈烈征师、召伯成之。
原隰既平、泉流既清。召伯有成、王心则宁。

---

![](assets/audios/23/4.mp3)

## 隰桑

隰桑有阿、其叶有难。既见君子、其乐如何。
隰桑有阿、其叶有沃。既见君子、云何不乐。
隰桑有阿、其叶有幽。既见君子、德音孔胶。
心乎爱矣、遐不谓矣。中心藏之、何日忘之。

---

![](assets/audios/23/5.mp3)

## 白华

白华菅兮、白茅束兮。之子之远、俾我独兮。
英英白云、露彼菅茅。天步艰难、之子不犹。
滮池北流、浸彼稻田。啸歌伤怀、念彼硕人。
樵彼桑薪、卬烘于煁。维彼硕人、实劳我心。
鼓锺于宫、声闻于外。念子懆懆、视我迈迈。
有鶖在梁、有鹤在林。维彼硕人、实劳我心。
鸳鸯在梁、戢其左翼。之子无良、二三其德。
有扁斯石、履之卑兮。之子之远、俾我疧兮。

---

![](assets/audios/23/6.mp3)

## 绵蛮

绵蛮黄鸟、止于丘阿。道之云远、我劳如何。饮之食之、教之诲之、命彼后车、谓之载之。
绵蛮黄鸟、止于丘隅。岂敢惮行、畏不能趋。饮之食之、教之诲之、命彼后车、谓之载之。
绵蛮黄鸟、止于丘侧。岂敢惮行、畏不能极。饮之食之、教之诲之、命彼后车、谓之载之。

---

![](assets/audios/23/7.mp3)

## 瓠叶

幡幡瓠叶、采之亨之。君子有酒、酌言尝之。
有兔斯首、炮之燔之。君子有酒、酌言献之。
有兔斯首、燔之炙之。君子有酒、酌言酢之。
有兔斯首、燔之炮之。君子有酒、酌言醻之。

---

![](assets/audios/23/8.mp3)

## 渐渐之石

渐渐之石、维其高矣。山川悠远、维其劳矣。武人东征、不遑朝矣。
渐渐之石、维其卒矣。山川悠远、曷其没矣。武人东征、不遑出矣。
有豕白蹢、烝涉波矣。月离于毕、俾滂沱矣。武人东征、不遑他矣。

---

![](assets/audios/23/9.mp3)

## 苕之华

苕之华、芸其黄矣。心之忧矣、维其伤矣。
苕之华、其叶青青。知我如此、不如无生。
牂羊坟首、三星在罶。人可以食、鲜可以饱。

---

![](assets/audios/23/10.mp3)

## 何草不黄

何草不黄、何日不行。何人不将、经营四方。
何草不玄、何人不矜。哀我征夫、独为匪民。
匪兕匪虎、率彼旷野。哀我征夫、朝夕不暇。
有芃者狐、率彼幽草。有栈之车、行彼周道。

