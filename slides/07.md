---
marp: true
title: 国风 郑风
theme: uncover
paginate: true
---

# 国风 郑风

---

![](assets/audios/07/1.mp3)

## 缁衣

缁衣之宜兮、敝、予又改为兮。适子之馆兮、还、予授子之粲兮。
缁衣之好兮、敝、予又改造兮。适子之馆兮、还、予授子之粲兮。
缁衣之席兮、敝、予又改作兮。适子之馆兮、还、予授子之粲兮。

---

![](assets/audios/07/2.mp3)

## 将仲子

将仲子兮、无逾我里、无折我树杞。岂敢爱之、畏我父母。仲可怀也、父母之言、亦可畏也。
将仲子兮、无逾我墙、无折我树桑。岂敢爱之、畏我诸兄。仲可怀也、诸兄之言、亦可畏也。
将仲子兮、无逾我园、无折我树檀。岂敢爱之、畏人之多言。仲可怀也、人之多言、亦可畏也。

---

![](assets/audios/07/3.mp3)

## 叔于田

叔于田、巷无居人。岂无居人、不如叔也、洵美且仁。
叔于狩、巷无饮酒。岂无饮酒、不如叔也、洵美且好。
叔适野、巷无服马。岂无服马、不如叔也、洵美且武。

---

![](assets/audios/07/4.mp3)

## 大叔于田

叔于田、乘乘马、执辔如组、两骖如舞。叔在薮、火烈具举。袒裼暴虎、献于公所。将叔无狃、戒其伤女。
叔于田、乘乘黄、两服上襄、两骖雁行。叔在薮、火烈具扬。叔善射忌、又良御忌、抑磬控忌、抑纵送忌。
叔于田、乘乘鸨、两服齐首、两骖如手。叔在薮、火烈具阜。叔马慢忌、叔发罕忌、抑释掤忌、抑鬯弓忌。

---

![](assets/audios/07/5.mp3)

## 清人

清人在彭、驷介旁旁、二矛重英、河上乎翱翔。
清人在消、驷介麃麃、二矛重乔、河上乎逍遥。
清人在轴、驷介陶陶、左旋右抽、中军作好。

---

![](assets/audios/07/6.mp3)

## 羔裘

羔裘如濡、洵直且侯。彼其之子、舍命不渝。
羔裘豹饰、孔武有力。彼其之子、邦之司直。
羔裘晏兮、三英粲兮。彼其之子、邦之彦兮。

---

![](assets/audios/07/7.mp3)

## 遵大路

遵大路兮、掺执子之袪兮。无我恶兮、不寁故也。
遵大路兮、掺执子之手兮。无我魗兮、不寁好也。

---

![](assets/audios/07/8.mp3)

## 女曰鸡鸣

女曰鸡鸣、士曰昧旦。子兴视夜、明星有烂。将翱将翔、弋凫与雁。
弋言加之、与子宜之。宜言饮酒、与子偕老。琴瑟在御、莫不静好。
知子之来之、杂佩以赠之。知子之顺之、杂佩以问之。知子之好之、杂佩以报之。

---

![](assets/audios/07/9.mp3)

## 有女同车

有女同车、颜如舜华。将翱将翔、佩玉琼琚。彼美孟姜、洵美且都。
有女同行、颜如舜英。将翱将翔、佩玉将将。彼美孟姜、德音不忘。

---

![](assets/audios/07/10.mp3)

## 山有扶苏

山有扶苏、隰有荷华。不见子都、乃见狂且。
山有桥松、隰有游龙。不见子充、乃见狡童。

---

![](assets/audios/07/11.mp3)

## 蘀兮

蘀兮蘀兮、风其吹女。叔兮伯兮、倡予和女。
蘀兮蘀兮、风其漂女。叔兮伯兮、倡予要女。

---

![](assets/audios/07/12.mp3)

## 狡童

彼狡童兮、不与我言兮。维子之故、使我不能餐兮。
彼狡童兮、不与我食兮。维子之故、使我不能息兮。

---

![](assets/audios/07/13.mp3)

## 褰裳

子惠思我、褰裳涉溱。子不我思、岂无他人。狂童之狂也且。
子惠思我、褰裳涉洧。子不我思、岂无他士。狂童之狂也且。

---

![](assets/audios/07/14.mp3)

## 丰

子之丰兮、俟我乎巷兮。悔予不送兮。
子之昌兮、俟我乎堂兮。悔予不将兮。
衣锦褧衣、裳锦褧裳。叔兮伯兮、驾予与行。
裳锦褧裳、衣锦褧衣。叔兮伯兮、驾予与归。

---

![](assets/audios/07/15.mp3)

## 东门之墠

东门之墠、茹藘在阪。其室则迩、其人甚远。
东门之栗、有践家室。岂不尔思、子不我即。

---

![](assets/audios/07/16.mp3)

## 风雨

风雨凄凄、鸡鸣喈喈。既见君子、云胡不夷。
风雨潇潇、鸡鸣胶胶。既见君子、云胡不瘳。
风雨如晦、鸡鸣不已。既见君子、云胡不喜。

---

![](assets/audios/07/17.mp3)

## 子衿

青青子衿、悠悠我心。纵我不往、子宁不嗣音。
青青子佩、悠悠我思。纵我不往、子宁不来。
挑兮达兮、在城阙兮。一日不见、如三月兮。

---

![](assets/audios/07/18.mp3)

## 扬之水

扬之水、不流束楚。终鲜兄弟、维予与女。无信人之言、人实迋女。
扬之水、不流束薪。终鲜兄弟、维予二人。无信人之言、人实不信。

---

![](assets/audios/07/19.mp3)

## 出其东门

出其东门、有女如云。虽则如云、匪我思存。缟衣綦巾、聊乐我员。
出其闉闍、有女如荼。虽则如荼、匪我思且。缟衣茹藘、聊可与娱。

---

![](assets/audios/07/20.mp3)

## 野有蔓草

野有蔓草、零露漙兮。有美一人、清扬婉兮。邂逅相遇、适我愿兮。
野有蔓草、零露瀼瀼。有美一人、婉如清扬。邂逅相遇、与子偕臧。

---

![](assets/audios/07/21.mp3)

## 溱洧

溱与洧、方涣涣兮。士与女、方秉蕑兮。女曰观乎。士曰既且。且往观乎。洧之外、洵吁且乐。维士与女、伊其相谑、赠之以勺药。
溱与洧、浏其清矣。士与女、殷其盈兮。女曰观乎。士曰既且。且往观乎。洧之外、洵吁且乐。维士与女、伊其将谑、赠之以勺药。

