---
marp: true
title: 小雅 小旻之什
theme: uncover
paginate: true
---

# 小雅 小旻之什

---

![](assets/audios/20/1.mp3)

## 小旻

旻天疾威、敷于下土。谋犹回遹、何日斯沮。谋臧不从、不臧覆用。我视谋犹、亦孔之邛。
潝潝訿訿、亦孔之哀。谋之其臧、则具是违。谋之不臧、则具是依。我视谋犹、伊于胡底。
我龟既厌、不我告犹。谋夫孔多、是用不集。发言盈庭、谁敢执其咎。如匪行迈谋、是用不得于道。
哀哉为犹、匪先民是程、匪大犹是经、维迩言是听、维迩言是争。如彼筑室于道谋、是用不溃于成。
国虽靡止、或圣或否。民虽靡膴、或哲或谋、或肃或艾。如彼泉流、无沦胥以败。
不敢暴虎、不敢冯河。人知其一、莫知其他。战战兢兢、如临深渊、如履薄冰。

---

![](assets/audios/20/2.mp3)

## 小宛

宛彼鸣鸠、翰飞戾天。我心忧伤、念昔先人。明发不寐、有怀二人。
人之齐圣、饮酒温克。彼昏不知、壹醉日富。各敬尔仪、天命不又。
中原有菽、庶民采之。螟蛉有子、蜾蠃负之。教诲尔子、式谷似之。
题彼脊令、载飞载鸣。我日斯迈、而月斯征。夙兴夜寐、无忝尔所生。
交交桑扈、率场啄粟。哀我填寡、宜岸宜狱。握粟出卜、自何能谷。
温温恭人、如集于木。惴惴小心、如临于谷。战战兢兢、如履薄冰。

---

![](assets/audios/20/3.mp3)

## 小弁

弁彼鸒斯、归飞提提。民莫不谷、我独于罹。何辜于天、我罪伊何。心之忧矣、云如之何。
踧踧周道、鞫为茂草。我心忧伤、惄焉如擣。假寐永叹、维忧用老。心之忧矣、疢如疾首。
维桑与梓、必恭敬止。靡瞻匪父、靡依匪母。不属于毛、不离于裹。天之生我、我辰安在。
菀彼柳斯、鸣蜩嘒嘒。有漼者渊、萑苇淠淠。譬彼舟流、不知所届。心之忧矣、不遑假寐。
鹿斯之奔、维足伎伎。雉之朝雊、尚求其雌。譬彼坏木、疾用无枝。心之忧矣、宁莫之知。
相彼投兔、尚或先之。行有死人、尚或墐之。君子秉心、维其忍之。心之忧矣、涕既陨之。
君子信谗、如或醻之。君子不惠、不舒究之。伐木掎矣、析薪杝矣。舍彼有罪、予之佗矣。
莫高匪山、莫浚匪泉。君子无易由言、耳属于垣。无逝我梁、无发我笱。我躬不阅、遑恤我后。

---

![](assets/audios/20/4.mp3)

## 巧言

悠悠昊天、曰父母且。无罪无辜、乱如此怃。昊天已威、予慎无罪。昊天泰怃、予慎无辜。
乱之初生、僭始既涵。乱之又生、君子信谗。君子如怒、乱庶遄沮。君子如祉、乱庶遄已。
君子屡盟、乱是用长。君子信盗、乱是用暴。盗言孔甘、乱是用餤。匪其止共、维王之邛。
奕奕寝庙、君子作之。秩秩大猷、圣人莫之。他人有心、予忖度之。跃跃毚兔、遇犬获之。
荏染柔木、君子树之。往来行言、心焉数之。蛇蛇硕言、出自口矣。巧言如簧、颜之厚矣。
彼何人斯、居河之麋。无拳无勇、职为乱阶。既微且尰、尔勇伊何。为犹将多、尔居徒几何。

---

![](assets/audios/20/5.mp3)

## 何人斯

彼何人斯、其心孔艰。胡逝我梁、不入我门。伊谁云从、维暴之云。
二人从行、谁为此祸。胡逝我梁、不入唁我。始者不如今、云不我可。
彼何人斯、胡逝我陈。我闻其声、不见其身。不愧于人、不畏于天。
彼何人斯、其为飘风。胡不自北、胡不自南。胡逝我梁、祇搅我心。
尔之安行、亦不遑舍。尔之亟行、遑脂尔车。壹者之来、云何其盱。
尔还而入、我心易也。还而不入、否难知也。壹者之来、俾我祇也。
伯氏吹埙、仲氏吹篪。及尔如贯、谅不我知。出此三物、以诅尔斯。
为鬼为蜮、则不可得。有靦面目、视人罔极。作此好歌、以极反侧。

---

![](assets/audios/20/6.mp3)

## 巷伯

萋兮斐兮、成是贝锦。彼谮人者、亦已大甚。
哆兮侈兮、成是南箕。彼谮人者、谁适与谋。
缉缉翩翩、谋欲谮人。慎尔言也、谓尔不信。
捷捷幡幡、谋欲谮言。岂不尔受、既其女迁。
骄人好好、劳人草草。苍天苍天、视彼骄人、矜此劳人。
彼谮人者、谁适与谋。取彼谮人、投畀豺虎。豺虎不食、投畀有北。有北不受、投畀有昊。
杨园之道、猗于亩丘。寺人孟子、作为此诗。凡百君子、敬而听之。

---

![](assets/audios/20/7.mp3)

## 谷风

习习谷风、维风及雨。将恐将惧、维予与女。将安将乐、女转弃予。
习习谷风、维风及颓。将恐将惧、置予于怀。将安将乐、弃予如遗。
习习谷风、维山崔嵬。无草不死、无木不萎。忘我大德、思我小怨。

---

![](assets/audios/20/8.mp3)

## 蓼莪

蓼蓼者莪、匪莪伊蒿。哀哀父母、生我劬劳。
蓼蓼者莪、匪莪伊蔚。哀哀父母、生我劳瘁。
瓶之罊矣、维罍之耻。鲜民之生、不如死之久矣。无父何怙、无母何恃。出则衔恤、入则靡至。
父兮生我、母兮鞠我。拊我畜我、长我育我。顾我复我、出入腹我。欲报之德、昊天罔极。
南山烈烈、飘风发发。民莫不谷、我独何害。
南山律律、飘风弗弗。民莫不谷、我独不卒。

---

![](assets/audios/20/9.mp3)

## 大东

有饛簋飧、有救棘匕。周道如砥、其直如矢。君子所履、小人所视。睠言顾之、潸焉出涕。
小东大东、杼柚其空。纠纠葛屦、可以履霜。佻佻公子、行彼周行。既往既来、使我心疚。
有冽氿泉、 无浸获薪。契契寤叹、哀我惮人。薪是获薪、尚可载也。哀我惮人、亦可息也。
东人之子、职劳不来。西人之子、粲粲衣服。舟人之子、熊罴是裘。私人之子、百僚是试。
或以其酒、不以其浆。鞙鞙佩璲、不以其长。维天有汉、监亦有光。跂彼织女、终日七襄。
虽则七襄、不成报章。睆彼牵牛、不以服箱。东有启明、西有长庚。有救天毕、载施之行。
维南有箕、不可以簸扬。维北有斗、不可以挹酒浆。维南有箕、载翕其舌。维北有斗、西柄之揭。

---

![](assets/audios/20/10.mp3)

## 四月

四月维夏、六月徂暑。先祖匪人、胡宁忍予。
秋日凄凄、百卉具腓。乱离瘼矣、爰其适归。
冬日烈烈、飘风发发。民莫不谷、我独何害。
山有嘉卉、侯栗侯梅。废为残贼、莫知其尤。
相彼泉水、载清载浊。我曰构祸、曷云能谷。
滔滔江汉、南国之纪。尽瘁以仕、宁莫我有。
匪鷻匪鸢、翰飞戾天。匪鳝匪鲔、潜逃于渊。
山有蕨薇、隰有杞桋。君子作歌、维以告哀。

